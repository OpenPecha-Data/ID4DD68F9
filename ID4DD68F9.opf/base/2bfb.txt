/ /khams gsum chos kyi rgyal po bdag chen rdo rje 'chang blo gros rgyal mtshan dpal bzang po'i rnam par thar pa yid 'phrog utpa la'i do shal zhes bya ba bzhugs so// //

/ /na maHshrI mangsanggu ru bhU mI paNDu dharma rA dza ma hA pa ti badzra dha ra ma ti dhwa dza shrI bha dra pA dA ya/ bdag chen chos kyi rgyal po blo gros rgyal mtshan dpal
bzang po'i zhal snga nas kyi sku gsung thugs kyi gsang ba gzhal du med pa'i yid bzhin gyi chu gter chen po las 'ongs pa'i gtam du bya ba yid 'phrog utpala'i do shal zhes
bya ba/ rje btsun dam pa de nyid kyi zhabs rdul dri ma med pa la lan cig ma yin par yang dang yang du gus pa chen pos phyag 'tshal zhing skyabs su mchi'o/ /brtse ba chen
pos dus dang gnas skabs thams cad du rjes su gzung du gsol/ 'jam dbyangs mkhyen brtse'i yid bzhin chu mtsho las/ /legs 'ongs blo gros 'dab stong bzhad pa'i rtser/ /lung
rtogs sbrang rtsi'i rgyal mtshan cher mtho ba'i/ /rje btsun pad dkar dbang

por snying nas 'dud/ /mkhyen yangs lnga rig rgya mtsho'i gting mtha' sus kyang gzhal bar mi spyod cing / /rim gnyis lam gyi rtogs pa mthar son grub pa'i dbang phyug khyod nyid
kyi/ /zhabs sen 'char ka'i 'od phreng dang 'grogs dngos grub bdud rtsi'i dpal yon ni/ /lhar bcas ral pa'i nags su gar byed e ma ho phun tshogs kun gyi gter/ /gang gi
yon tan yid bzhin rgya mtsho'i ljongs/ /ring nas zhugs pa'i bdag yid lag ldan dbang / /mkhas mang gzhan gyi spyod tshul rdzing bu la/ /ngo mtshar 'dzin pa'i blo de dor bar
gyur/ /yid 'ong char sprin gzhon nus mkha' khyab cing / /'brug sgra dal gyis dgod pa'i mdun sa ru/ /mdongs ldan dga' ma mthon po'i mig bskyod nas/ /'jo sgeg gar gyis ci
yang rtse ba ltar/ /mgon po khyod kyi rmad byung ngo

mtshar gtam/ /snying gi padmar son pa'i skal bzang bdag /dad dang gus pa'i spu long rab g.yos te/ /yon tan rdzogs par brjod la dbang ma mchis/ /de lta'i rnam thar yid 'phrog
mA li kaH/ /shel dkar glegs bu'i ngos la dbyangs gsal gzugs/ /gur gum zol gyis 'ongs pa'i dri bzhon gyis/ /kun gsal pha mthar son pa bdag gis spro/ /mchod sbyin brgya pa'i
gzhu ring dang 'grogs sprin dkar gzhon nu'i phang phung dang / rnam bkra'i me tog lang ling gar byed chu shel gsar pa'i rkang 'thung bzhin/ /rab 'byams rgyal ba'i mkhyen
brtse'i zlos gar rgya mtsho'i lha mo sgro ldan ma/ /tshur spyon kho bo'i snying dbus bzhugs la ngag gi spobs pa mchog stsol mdzod/ /de yang ji ltar mtha' klas pa'i nam
mkha'i khyon gyis gzhal ba'i skye rgu rnams kyi nyer 'tsho'i dbang po/ /gting dpag dka' ba'i thugs bskyed dang / smon lam gyi chu mtsho chen po las ni legs par 'ongs/ bsod
nams dang ye shes kyi tshogs rlabs po che'i dri bzhon gyi shing rtas ni lan cig ma yin par yang yang drangs/ sgrib gnyis chu ldan gyi rnam par dben pa'i chos sku bde
ba chen po'i mkha' dbyings su ni legs par son/ gzugs sku rnam gnyis kyis rol rtsed zla nyi'i dkyil 'khor rmad du byung ba las phyogs ris dang bral ba'i 'phrin las kyi 'od
zer grangs med pa rtag tu 'phro ba'i ngang tshul can gyi rgyal ba'i dbang po rnams ni/ nam yang zab mo chos kyi sku las g.yo ba med bzhin du ji ltar yid bzhin nor bu rin
po che dbang gi rgyal po dang / dpag bsam gyi ljon shing las 'dod dgu mtha' dag 'byung ba'am/

nor bu chu shel dri ma med pa tshon sna tshogs pa dang phrad na de dang de'i kha dog mdzes pa 'dzin pa ji lta ba bzhin/ gdul bya rnams kyi khams dang bsam pa dang dbang po'i
rim pa dang mthun par sprul pa'i gzugs kyi rnam rol bgrang bar dka' ba ji snyed pa dag tu ston pa yin te/ mdo las/ rgyal pos 'dul ba la rgyal po/ dge sbyong gis 'dul ba
la dge sbyong / bram zes 'dul ba la bram ze/ dri zas 'dul ba la dri za rgan po'i gzugs su sprul to/ /zhes dang / sangs rgyas mnyam sbyor las/ res 'ga' zhi la res 'ga' khro/
/res 'ga' bgegs chen gdon mdzad cing / /skye dang ri bo thams cad do/ /zhes dang / gur las/ gang du snang nas kyang sems can gyi don mdzad do/ /so sor snang nas kyang
sems can gyi don mdzad do/ /chang 'tshong ma dang / smad 'tshong mar snang nas kyang sems can gyi don mdzad do/ /zhes gsungs pas mtshon nas/ zhing khams la lar dkyil 'khor
'khor lo'i snang brnyan/ la lar mdzad pa bcu gnyis ston pa'i sangs rgyas dang / gzhan yang byang chub sems dpa' dang / nyan thos dang / rang sangs rgyas dang / mkhas pa
paNDi ta dang / grub pa dang / rig pa 'dzin pa'i sa la gnas pa dang / a wa dhU ti dang / bhu su ku dang / ku sA li dang / 'khor los sgyur ba la sogs pa'i rgyal po dang
/ khams kyi rgyal phran dang / blon po dang / bram ze dang / dge sbyong dang / khyim bdag dang / yid bzhin gyi nor bu dang / gru gzings dang / zam pa dang / sman dang / zas
dang / gos dang / ri bo dang / bya dang ri dwags la sogs pa mdor na snod

bcud kyi rnam pa thams cad pa 'dod dgur bsgyur ba'i gzugs kyi rnam rol du mas 'gro ba rnams rang rang gi skal ba dang 'tsham pa'i spyod pa dang / gtam gyis mtshams sbyar te
mthar nges par zung 'jug rdo rje 'dzin pa chen po'i sar bkri bar mdzad pa kho na las mi 'da' ba yin la/ de dag gi nang nas kyang ches cher rab mchog phul du byung ba gtso
bo'am dam par gyur pa ni/ thar 'dod rnams la ma nor ba'i lam tshul bzhin du 'doms par mdzad pa'i bshes gnyen dam pa/ de las kyang zab mo'i smin grol gyi bka' drin stsol
ba'i mtshan nyid dang ldan pa'i rdo rje slob dpon gyi gzugs kyi rnam par rol pa dag yin te/ ba tsha can chu klung gi mdo las/ lnga brgya tha mar gyur pa na/ /nga nyid slob
dpon gzugs 'dzin te/ /nga yin snyam du yid byos la/ /de tshe de la gus pa bskyed/ /ces dang / mkha' 'gro ma rdo rje gur gyi rgyud las/ rdo rje sems dpa' lta bu yi/ /de
ltar slob dpon gzugs 'dzin te/ /sems can rjes su gzung dmigs nas/ /phal pa'i gzugs su gnas pa'o/ /zhes dang / slob dpon ston par gyur pa ni/ /sangs rgyas rnams kyis phyag
mdzad pa/ /bdag cag rnams kyi pha dang ma/ /'di nyid yid la bsam par bya/ /zhes dang / gang phyir ye shes rdo rje ni/ /brnyes pas myur du thob par 'gyur/ /de phyir slob
dpon drung gshegs te/ /de bzhin gshegs rnams phyag 'dzad do/ /zhes sogs kyis mtshon pa'i mdo rgyud bstan bcos dri ma med pa ji snyed pa las lan cig ma yin par nan du bka'
stsal pa dag gis legs par grub pa yin no/ /de lta bu'i rdo rje slob dpon dag gi yon

tan rtogs pa brjod pa'ang don dang ldan cing gleng bar bya ba'i 'os yin te/ ji skad du/ bcom ldan 'das kyi mdo las/ 'di ltar 'jig rten na rigs thams cad kyi bla mar gyur pa
shAkya rnams kyi skyes pa'i rabs bzung zhing kun chub par byas nas gzhan la yang rgya cher bsnyad na chos dang mthun pa'i bsod nams kyi phung po dpag tu med pa 'byung la/
yon tan bsam gyis mi khyab pa 'phel bar byed pa yin no/ /zhes gsungs pa lta bu dang / rgyud las kyang / slob dpon yon tan gleng bya yin/ /skyon rnams nam yang ma yin no/
/zhes dang / skyon brjod pas ni dngos grub med/ /chu la 'o ma rang zhugs pa/ /de bton nas ni ngang pas 'thung / /de ltar bla ma'i yon tan bzung / /til dang gseg ma bsres
pa las/ /gseg ma dag la bro med dang / /til bsdus nas ni khu byug za/ /de ltar bla ma'i yon tan bzung / /de ltar kha mkhan mkhas pa yis/ /til sogs mar khu 'jur ba yin/
/bla ma'i yon tan gzhung la bzung / /skyar mos mtsho la nya len bzhin/ /bla ma'i yon tan rnam thar bzung / /zhes dang / sangs rgyas dang byang chub sems dpa' ganggA'i klung
gi bye ma snyed la bskal pa ganggA'i klung gi bye ma snyed du bsnyen bkur ba bas ni/ rdo rje slob dpon gyi ba spu'i bu ga gcig la til mar gyis byugs pa'i bsod nams ches
khyad par 'phags so/ /zhes dang / lha sku bye ba stong bsgoms pas/ /bla ma dran pa bsod nams che/ /zhes dang / 'phags pa klu sgrub kyis/ rim pa lnga pa las/ mchod pa thams
cad spangs nas ni/ /bla ma mchod pa yang dag brtsams/ /de mnyes pas ni kun mkhyen pa'i/ ye shes mchog ni thob par 'gyur/ /ces gsungs pa ltar/ dus gsum gyi sangs rgyas
thams cad kyi yon tan brjod pa bas/ rdo rje slob dpon gyi yon tan cha shas tsam brjod pa'ang bsod nams ches cher grub pa yin no/ /rab 'byams rgyal

ba'i mkhyen brtse'i snang brnyan ni/ /rtser son mtshan ldan rdo rje 'dzin pa'i rje/ /chos kyi rgyal po dpal ldan sa skya pa'i/ /zhabs kyi padmor snying nas gus pas 'dud/ /ces
brjod nas/ gong du smos pa'i rgyu mtshan de nyid kyis brjod nas/ rje btsun 'jam dpal dbyangs nyid ngur smrig 'dzin pa'i gar gyi rnam par rol pa'i bshes gnyen dam pa/ zab
pa dang rgya che ba'i dam pa'i chos kyi chu klung ma lus pa gcig tu 'dus pa'i spos kyi rgya mtsho chen po/ rang rang gi skal ba dang mtsham pa'i theg pa gsum gyi char
zim phyogs brgyar 'bab pa'i rdzogs ldan gyi sprin sngon gsar pa/ mthu stobs nus pa'i spar khyim rnam par g.yo bas bdud rigs glang po'i klad pa 'gems par nus pa'i seng ge
ral pa can/ mkhas grub klu dbang bye bas yongs su bsten zhing blo gsal ngang pa 'du ba'i pad rdzing chen po/ snyan brgyud zab mo'i bcud len skal bzang rna ba'i dpal du ster
ba'i 'chi med kyi rnga bo che/ 'phags pa'i nor bdun la rang dbang du spyod cing bstan 'dzin yongs kyi khrod na mkhas pa dang grub pa'i 'khor los sgyur ba/ lha dang bcas
pa'i skye dgu thams cad kyi ral pa'i cod pan la zhabs sen padma'i lan tshar bkod pa'i 'gro ba'i mgon po rje btsun sa skya pa chen po chos kyi rgyal po blo gros rgyal mtshan
dpal bzang po zhes snyan pa'i ba dan srid pa gsum na ches cher gsal ba 'di nyid rigs thams cad kyi bdag po/ dkyil 'khor thams cad kyi gtso bo/ dpal he ru ka nyid dang
dbyer mi phyed par bzhugs pas/ dam pa 'di'i rnam par thar

pa yang dag ni rgyal ba sras dang bcas pas bskal pa du ma'i bar du brjod kyang rdzogs par ga la nus na/ bdag lta bus ci zhig brjod par bya/ 'on kyang dus 'dir gangs ri'i ljongs
su skal ba mnyam pa'i gang zag dag la ji ltar snang ba'i cha shas las brtsams te cung zad tsam gleng bar bya'o/ /'chi med grub pa'i rigs kyi sa 'dzin rtser/ /'jam dbyangs
mkhyen brtse'i 'tshams sprin rol pa las/ /legs 'ongs thub bstan pad tshal bzhad pa'i gnyen/ /rje btsun nyin byed dbang po la phyag 'tshal/ /de la rje btsun dam pa 'di'i
rigs phun sum tshogs shing gzhan las khyad du 'phags pa'i che ba ni 'di ltar/ sngon gyi dus na 'od gsal gyi lha'i rigs che ba gnam lhar spyi ring dang / bar pa g.yu
ring / chung ba u se te/ gnam lha mched gsum du grags pa yul mtho zhing sa gtsang ba mnga' ris stod kyi sa'i cha'am/ lo rgyus kha cig las/ byang gi rgyal mo shel tsha'i 'gram
du babs par 'dod/ gang ltar gnam lha g.yu ring gis rmu'i bu mo dang lhan cig zhugs pa las/ sras ma sangs spun bdun byung ba'i nang nas/ chung ba ma sangs rjes mi yul
du bzhugs pa'i sras thog tsha dpa' bo stag /de'i sras klu tsha stag dpa' bo che/ de'i sras g.ya' spang skyes/ de'i sras 'khon bar skyes yin/ 'di man la 'khon gyi gdung brgyud
du grags/ de'i sras 'khon dpa' bo che/ 'dis bod chos rgyal khri srong lde btsan gyi nang blon mdzad/ de la sras bzhi byung ba'i gsum pa 'di bod kyi btsun pa la snga
ba/ lo tsA ba sad mi bdun

gyi nang tshan 'khon klu'i dbang po bsrung ba zhes grags pa de yin/ bzhi pa tshe 'dzin gyi sras rdo rje rin chen/ klu'i dbang po dang 'di gnyisakyis slob dpon chen po padma
'byung gnas kyi zhabs la gtugs te/ gsang sngags rnying ma'i chos la mkhas shing grub par grags/ de nas 'khon rog shes rab tshul khrims la thug gi bar gdung rabs bcu tsam
gyi ring la/ dpal chen po yang dag dang / rdo rje phur pa la thugs dam gyi mthil mdzad/ brag la phur pa thebs pa dang / rnga la zhon nas nam mkha' la 'gro ba la sogs grub
rtags kyi rdzu 'phrul sna tshogs mngon sum du ston nus pa dkar bdud dang bstan ma bcu gnyis chos skyong du mdzad cing bran du bkol ba sha stag byung / shes rab tshul khrims
kyi gcung dkon cog rgyal por grags pa 'di nas bzung ste gsang sngags phyis 'gyur gyi bdag por gyur pa yin te/ de yang slob dpon padmas/ rgya gar bi ru nag po yi/ /sprul
pa 'brog mi lo tsA 'byung / /zhes lung bstan pa'i rtsod dus ky-i rdo rje 'chang chen po 'brog mi lo tsA ba shAkya ye shes la sogs pa mkhas grub du ma'i zhabs la gtugs
te gsang sngags gsar ma'i gzhung gdams ngag mang du zhus/ dgung lo bzhi bcu pa/ sangs rgyas kyi bstan pa lnga brgya phrag bcur gnas pa'i nang nas phrag bdun pa mngon pa'i
dus kyi lnga brgya'i steng nas lo nyis brgya dang bdun lon pa'i chu mo glang gi lo khrums kyi zla ba'i yar tshes la bod kyi rdo rje gdan dpal ldan sa skya'i gtsug lag khang
btab/ 'di man sa skya 'khon gyi gdung brgyud du grags/ de'i sras jo bo rje lha

gcig gi bande byang chub sems dpa' byang sems sbyin pa dpal gyi rnam 'phrul las/ rje btsun sa skya pa chen po kun dga' snying po zhes kha ba can gyi rdo rje 'dzin pa kun gyi
gtsug rgyan dam par bya ba de byon/ 'di nas 'jam dbyangs kyi gdung brgyud ces gleng ba'i rgyu mtshan ni/ jo bo rje dpal ldan a ti sha bod du byon nas mnga' ris stod sogs
su lo gsum bzhugs/ 'brom ston pas spyan drangs te dbus la phebs pa'i lam 'brong ngu la'i rtse mor phebs pa dang / dbon po ri gzigs pas/ de'i ngos la 'brong chen po gnyis
rtsa za zhing yod pa gzigs/ 'khor rnams la 'di ltar 'dug gsungs/ de ci'i ltas lags zhus pas ma 'ongs pa'i dus su ma hA kA la gnyis der 'phrin las mdzad pa'i ltas su 'dug
gsungs/ deng sang sa skya pa'i chos skyong gur zhal rnam gnyis la byed pa 'di lung bstan/ de nas phyag 'tshal sgang du phebs pa dang chibs pa babs nas mchod pa shoms gsungs/
sa dkar logs la phyag mchod rgyas par mdzad/ de ltar mdzad pa ci lags zhus pas/ khyed rnams kyis ma mthong ngam sa dkar po pha ga'i logs la dhIHyig bdun dang hUM yig
gcig 'dug pa la phyag mchod byas pa yin gsung / de ci'i ltas lags zhus pas/ ma 'ongs pa'i dus su 'jam dbyangs kyi sprul pa bdun dang / phyag na rdo rje'i sprul pa gcig
ste brgyad pha gir byon nas 'gro ba'i don mdzad pa'i rtags su 'dug gsung ba dang / gzhan yang slob dpon padmas klong gsal mkha' 'gro snyan brgyud kyi lung bstan las/ kun
dga' snying po sa skya lo

tsA dang: bsod nams rtse mo grags pa rgyal mtshan zhes: rigs gsum mgon po'i sprul pa gtsang du 'byung : zhes dang / sa skyar lo tsA kun dga'i ming : 'phags pa'i ming can gnyis
byung nas: bod 'bangs sems can bde la phan: sangs rgyas bstan pa lnga bcu 'dzin: 'jam pa'i dbyangs kyi sprul pa yin: ces gsungs/ de dag gi don slob dpon rin po ches sa
chen la bstod par/ mgon khyod nges par rdo rje 'chang dbang dang / /'jam pa'i dpal las gzhan du yod ma mchis/ /zhes dang / rje btsun chen pos/ 'jam pa'i dpal yang mi yi
gzugs 'dzin cing / /zhes dang / rdo rje 'chang dang 'jam mgon dbyer med pa'i/ /bla ma mchog dang dam pa khyod nyid la/ /khyad par 'ga' yang bdag gis yod ma shes/ /zhes gsungs
pa ltar ro/ /'di dag las 'phros nas 'jam dbyangs bdun brgyud kyi ngos 'dzin sogs la khungs thub kyi dpyad pa dgos rgyur 'dug na'ang deng sang kha su mang dbang che
bar gda'/ bla chen 'di nyid kyi rang gi yab dang / 'khon sgyi chu ba/ zhang ston chos 'bar rnams la rnal 'byor dbang phyug chen po'i zhal gyi bdud rtsi rgyud gsum man ngag
dang bcas pa sogs mang du gsan/ mal gyo lo tsA ba blo gros grags pa la jo bo nA ro ta pa'i thugs bcud phan phing gu pa sku mched las brgyud pa'i 'khor lo bde mchog gi chos
skor ji snyed pa dang / lo tsA ba rin chen bzang po nas brgyud pa'i yo ga'i bshad srol/ bstan srung nag po chen po'i chos skor sogs gsan/ bla ma gnam kha'u pa sku mched
la dpal gsang ba 'dus

pa ye shes zhabs kyi skor dang / gzhan nag po chen po gdong bzhi pa'i chos skor sogs gsan/ gzhan bal po'i paNDi ta padma shrI/ rgya gar gyi rnal 'byor pa bho Da rA hu la/ bal
po'i paNDi ta dznyA na badzra/ ba ri lo tsA ba brang ti dar ma rin chen/ dge bshes khyung rin chen grags pa/ dpal me dig pa/ mes lhang 'tsher ba/ spu rangs lo tsA ba/
dge bshes rngog lo/ skyu ra a skyabs rnams la brten nas theg pa che chung gi chos dpag tu med pa gsan cing ches mkhas par gyur la/ khyad par sa skya'i 'jam dbyangs brag khung
du rje btsun 'jam pa'i dbyangs nyid bsgrubs pas rin po che'i khri la bzang po'i 'dug stangs kyis bzhugs pa g.yas g.yon na 'khor sems dpa' gnyis dang bcas pa mngon sum
du zhal gzigs nas/ theg pa chen po'i nyams len gyi snying po bsdus pa zhen pa bzhi bral gyi gdams pa sogs gsan cing / rgyud byin gyis brlabs pa'i shes bya rab 'byams la
blo'i snang ba thob/ de phyin mi dang mi lab pa ltar du gsung gleng mdzad par grags/ dus gcig gi tshe gnas der rnal 'byor gyi dbang phyug birWa pa nyid grub chen bzhis bskor
ba zhal gzigs/ lcags ri mi 'da' ba'i gser chos rnam pa bzhi dang / rgyud sde bdun cu rtsa gnyis la sogs pa mngon sum du gsan par mdzad do/ /mdor na byang gi sa phyogs
'dir mkhas pa dang grub pa gzhan sus kyang 'gran par mi nus pa bstan pa'i bdag po dpal ldan sa skya pa zhes snyan pa'i grags pa dkar pos srid rtse'i bar du khyab par gyur/
dngos kyi zhal slob kyang mchog thob pa gsum/ bzod pa thob pa bdun/

lam sna zin pa dang ting nge 'dzin la rtogs pa thob pa'i sbas pa'i rnal 'byor brgyad cu tsam byung / gzhan yang che bar grags pa dpal chen rga lo/ khams pa a seng / byang sems
zla ba rgyal mtshan/ 'gro mgon phag mo gru pa/ gshen rdor seng / ne tshe sbas ston la sogs kyang zhabs kyi padmar 'dud cing / gsung gi gsang ba rna ba'i rgyan du 'dzin
par byed do/ /dam pa 'di la gdung gi sras bzhi 'khrungs pa'i che ba kun dga' 'bar chung ngu la rgya gar du byon pas mkhas pa chen por gyur na'ang bod du byon khar tshad
pa'i bsnyung gzhis rdo rje gdan nyid du gshegs/ gnyis pa grub chen mi thub zla ba'i rnam 'phrul slob dpon rin po che bsod nams rtse mo/ rgya gar chu bo ganggA tshun chad
la 'gran zla bral ba'i mkhas pa chen por gyur cing / bstan pa dang sems can gyi don rgya chen po mdzad/ gsum pa rje btsun rin po che grags pa rgyal mtshan 'phags yul du
sgo mtha' yas pa'i blo gros la sogs pa'i paNDi ta du mar skye ba bzhes shing / rje btsun 'jam pa'i dbyangs kyis skye ba bdun gyi bar du rjes su bzung ba'i mthar la stod gcung
du rdog ston bhu gu ba zhes par skye ba bzhes pa'i rjes su 'di nyid du 'khrungs pas shes bya rab 'byams la blo'i snang ba thob cing rdo rje theg pa'i gsang ba mtha'
dag gi bang mdzod chen po/ kha che paNDi ta la sogs pa 'phags yul gyi mkhas pa rnams kyi nga rgyal kyang gcog par nus pa/ rdo rje dril bu nam mkha' la 'jog cing / mgon po
lcam dral dang / lha klu sde brgyad la sogs pa bran du 'khol nus pa'i mthu stobs kyi mnga' bdag chen por ni yongs su grags pa yin/ sras bzhi pa dpal chen 'od po zhes

grags pa'i rdo rje 'dzin pa chen po de la sras gnyis byung ba'i che ba la chos kyi rje sa skya paNDi ta chen po nyid/ rje btsun sku mched sogs rgya bod kyi mkhas grub du ma'i
zhabs la gtugs/ gzhi tshul khrims rnam par dag pa dang ldan cing / rang dang gzhan gyi grub pa'i mtha' rgya mtsho lta bu'i pha rol tu son pas lha dang bcas pa'i 'jig rten
thams cad kyi gtsug gi rgyan dam par gyur te/ snyan pa'i grags pa sa chen po'i khyon thams cad khyab par mdzad pas hor rgyal po go dan gyis spyan drangs te zhabs kyi
padma la btud/ mu stegs kyi ston pa 'phrog byed dga' bo la sogs pa lung dang rigs pa'i sgo nas tshar bcad de yang dag pa'i lam la sbyar/ bla ma dang yi dam gyi lha du ma'i
zhal gzigs shing ting nge 'dzin gyi sgo bsam gyis mi khyab pa thugs rgyud la 'khrungs shing / grub tshogs gnyis dang / lho dmar gnyis la sogs pa slob ma'i tshogs bsam gyis
mi khyab pa bskrun par mdzad do/ /gnyis pa slob dpon chen po bzang tsha bsod nams rgyal mtshan la/ sras lcam sring brgyad 'khrungs pa'i che ba 'gro ba'i mgon po chos
rgyal 'phags pa/ chung ngu nas lo tsA ba ska ba dpal brtsegs dang sa ston ri pa la sogs par 'khrungs pa'i sngon gyi gnas rjes su dran pa dang / gzhi tshul khrims rnam par
dag pas rgyud gtams shing / chos rje pa nyid dang / ldong / gnyan/ grub/ tshor/ stag /mchims/ chag lo/ rog /zhang / mngon pa ba la sogs pa la gtugs te mdo sngags kyi chos
bod du 'gyur ro cog thams cad gsan/ nang du yang dag pa'i ting nge 'dzin 'ba' zhig gis dus 'da'/ chos

kyi rgyal po se chen go pe las spyan drangs te/ zab pa dang rgya che ba'i gdams pa du ma zhus/ khyad par kye rdo rje rin po che'i dkyil 'khor du dbang lan gsum zhus pa'i dang
po la dbang yon du dbus gtsang gi khri skor bcu gsum phul/ bar pa la bod chol kha gsum phul/ phyi ma la rgya'i mi'i yur ma chen po phul/ mdor na lugs gnyis kyi sgo nas
kha ba can gyi skye rgu thams cad kyi gtsug gi nor bus mchod pa'i gnas su bzhugs pa yin no/ /sras gnyis pa dpal gsang ba'i bdag po'i rnam 'phrul 'gro mgon phyag nar grags
pa de byon/ de yang yum mi gcig pa'i mched zla slob dpon rin chen rgyal mtshan dang ye shes 'byung gnas gsum byung ba'i ye shes 'byung gnas kyi sras bdag nyid chen po bzang
po dpal chu pho khyi'i lo la 'khrungs/ lo bcu drug pa la 'phags pa dang mjal/ chos kyang 'ga' gsan/ skabs gcig tu 'phags pas bdag nyid chen po la yun ring po zhig spyan
hu re gzigs nas da bzod mi res pus mo la bab pa'i dus 'ong yon tan slobs gsungs pa dang / nga'i rmi lam na phyag na'i ri yin zer ba gnyis byung / ye 'byung gi ri yin
zer ba'i ri brgyud mang po zhig byung gsung ba gnang / bcu dgu bzhes pa'i dus 'phags pa zhi bar gshegs/ nyer gcig pa la 'phags pa'i gshegs rdzongs mdzad/ de ma khad mi chen
a 'bus gong la gdan drangs/ gong ma'i lung gis re zhig brtag dgos pas sman tser brgyug gsungs/ sman rtse'i yul phyi'i rgya mtsho'i lag chu 'jam chen po nyi shu rtsa gnyis
bsgral ba na zo chu zer ba'i mkhar mig chen por bzhugs/ yang de nas lung gi

'jal lam bdun bgrod pa na/ ham chu zer ba'i mkhar mig chen por bzhugs/ de nas 'jam dpal chu bgrod pa na ri bo po ta la yod zer/ der sbas pa'i rnal 'byor pa'i tshul gyis bzhugs/
der rgya mo zhig la dbang bsod nams bzang po 'khrungs/ dpon chen kun dga' 'od zer du grags pa'i nye gnas khams pas zhabs tog gi mthil byas/ rgyal po'i lung lci mo byung
dogs pas sgrol ma la gsol ba 'debs pa la 'bad pas nyin gcig padma'i sdong po zhig gi steng na rje btsun sgrol ma byon nas phyag g.yas pas bla ma'i spyi gtsug tu skyabs
sbyin gyi tshul du mdzad de/ bu 'dod pas ni bu thob 'gyur la/ /nor 'dod pas ni nor rnams nyid thob/ /'dod pa thams cad thob par 'gyur te/ /bgegs rnams med cing so sor 'joms
gyur/ /zhes gsungs shing zhal bstan dbugs phyung ngo / /de'i tshe dharma pA la sku gshegs pa'i gdung thams cad ring bsrel du song ba rgyal po la phul bas ngo mtshar
skyes te/ nga'i bla ma'i dbon po yin pas chog pa 'dug pa la da dbon po med gsungs nas spyan chab ston pa la/ khang sar ba ti shri grags pa 'od zer sogs kyis bla ma'i dbon
po bdag nyid chen po yin pa'i rgyu mtshan zhus pas rgyal po yang thugs 'gyur/ de dus dpon chen ag glen gyi snga phyir gros kyi dang len mdzad/ de'i grogs kham pa dbon nag
tu grags pas kyang byas/ sa skya'i bka' bgros bsdur te ti shri grags chen la zhu yig mdzad/ nyin bde ba gu shri shes rab dpal gyis gong ma rgyal po la yang yang zhus/ de'i
grogs mi chen o shus kyang

byas pas/ de bzhin yin na sman rtse nas gdan drongs kyi lung byung / de'i tshe mthu stobs kyi dbang phyug rga a gnyan dam pas chos skyong la phrin las bcol bas/ rgyal po'i
pho brang gi steng du lcags kyi bya rog chen po ri bo tsam babs pa'i spu 'gul ba tsam gyis sa phyogs thams cad g.yo ba dang / gnam kha'u'i rdo'i char pa babs pa sogs cho
'phrul sna tshogs kyis kyang shin tu myur ba'i grogs byas/ dgung lo so lnga pa la sman tse nas gdan drangs/ tshur byon dus sngon gyi rgyal po bod rna can gyi mkhar dang /
kong jo'i yab rgyal rje btsan po thang tha'i jung rgyal bos gnas brtan bcu drug dbyar gnas la gdan drangs pa'i sa/ lha sa'i jo bo'i sku yol bzhugs sa pho brang chen po kyin
chang hu zhes pa dang / byang chub sems dpa' chos 'phags kyis rtag tu ngu la sheraphyin gsungs pa'i grong khyer spos ldan/ rgya skad du shin tu hu zhes pa rnams gzigs/
so drug pa la gong ma rgyal pos gnang sbyin chen po mdzad/ 'phags pa ti shri'i dbon po yin nges su 'dug pa khyed kyis rigs brgyud spel la sa skyar gdan sa gyis gsung pa'i
lung dang 'ja' sa bzang po gnang / so bdun pa sa pho khyi la sa skyar phebs/ de dus shar pa 'jam dbyangs chen po bzhi thog na bzhugs pas/ gdan sa gtad bzhi thog gi go
sar bzhugs/ bstan pa'i bya ba 'chad nyan sgom sgrub bla ma rnams kyi dus mchod dkon cog gi zhabs tog /bu slob lha sde mi sde rnams kyi mgo 'don skyong ran ched gnyer legs
par mdzad/ rgyal khams chen po yang chos bzhin du bde bar 'jags/ gdan sa yang de dus rang dpal 'byor

rgyas shing che ba yin zer/ sgrol mas lung bstan bzhin sras sku mched rnams kyang dgung lo lnga bcu rtsa gcig yan chad la byon/ nga gnyis pa la rab tu byung zhing bsnyen par
rdzogs pa mdzad/ mtshan a mo gha dhwa dzaM shrI pA la zhes btags/ de ltar bstan pa'i bya ba rgya chen po mdzad de dgung lo drug cu rtsa gsum pa shing pho byi ba'i lo la
bzhi thog gzims khang du zhi bar gshegs so/ /de ltar bla ma bdag nyid chen pos btsun mo bdun khab tu bzhes pa las sras bco lnga sras mo gnyis te bcu bdun 'khrungs pa las/
sras thog ma gnyis gzhon nu la gshegs so/ /de 'og bla chen kun dga' blo gros rgyal mtshan dpal bzang po skyes stobs kyi thugs rab che zhing lung rtogs kyi yon tan phul
du byung bas dgung lo bcu gnyis pa la gong ma rgyal po'i ti shri mdzad/ dgung lo nyer drug pa la bla ma bdag nyid chen po sku gshegs rjes su gcung rnams la bla brang khag
bzhi so sor bgos te gnang / de'ang mkhas btsun nam mkha' legs pa'i blo gros rgyal mtshan dpal bzang po dang / gu shri nam mkha' rgyal mtshan dpal bzang po ste sku mched
gnyis la shel gyi tham kha dang bzhi thog bla brang gnang / 'di dag gi gdung brgyud rnams la dang po bzhi thog bla brang pa zer/ phyis su chu mig bla brang pa zer te bdag
chen blo gros dbang phyug pa yan gyis gdung brgyud rdzogs nas deng sang mi bzhugs ti shri kun dga' legs pa'i 'byung gnas dpal bzang po dang / de'i gcung ti shri kun dga'
rgyal mtshan dpal bzang po sku mched la gser gyi tham kha dang lha khang bla brang gnang / 'di dag gi

brgyud pa la lha khang bla brang ba zer/ deng sang la stod gcung dang khams phyogs na bzhugs pa'i bdag po byang pa grags pa de yin/ tA dben gu shri/ de'i gcung 'jam dbyangs
don yod rgyal mtshan pa/ de'i gcung thams cad mkhyen pa bsod nams rgyal mtshan dpal bzang po ste sku mched gsum la shel gyi tham kha dang rin chen sgang bla brang gnang
/ 'di dag la dang po rin chen sgang bla brang pa dang / phyis su dge sdings bla brang par grags/ bdag chen rdo rje 'chang chen po yan gyi gdung brgyud rdzogs nas deng sang
chos brgyud 'dzin pa sha stag yin/ sa'i len dbang kun dga' legs pa'i rgyal mtshan dpal bzang po la dus mchod bla brang dang gser gyi tham kha gnang / 'di pa'i sgos kyi
gdung brgyud la dang po dus mchod bla brang pa dang / deng sang rtses gdong bla brang par grags shing lugs gnyis kyi sgo nas dar zhing rgyas par bzhugs so/ /de las gzhan
pa'i sras rnams chung ngu la gshegs/ lcam mo rnams mtshan ma smos so/ /da bye brag tu rin chen sgang blang brang pa'i thog ma ni/ bdag nyid chen po'i btsun mo drug pa zhwa
lu sku zhang mgon po dpal gyi sras mo ma cig gzhon nu 'bum/ de la sras sku mched gsum 'khrungs pa'i gcen tA dben kun dga' nyi ma gzhon nu nas yab mes kyi chos rnams la
mkhas par sbyangs/ gong ma rgyal po ta dben gu shri'i mtshan shel tham che ba tho shu dang bcas pa gnang / bstan pa'i bya ba rgya cher mdzad nas chu pho khyi lo la pho brang
chen po nyid du gshegs so/ /de'i gcung 'jam dbyangs don yod rgyal mtshan ni/ lcags pho khyi lo la zhwa lu khang gsar du 'khrungs/ skye ba bdun pa'i mtshan nyid

mnga'/ yongs 'dzin dam pa mang po rab tu bsten nas mdo sngags kyi chos ji snyed pa la thos bsam sgom gsum mthar phyin pa mdzad/ 'chad rtsod rtsom gsum gyi dus 'da' bas gdan
sa'i tshogs chen por rnam 'grel/ rigs gter/ mngon pa gong 'og /mdo sde rgyan/ spyod 'jug /thub pa dgongs gsal te thun bdun bdun gsungs/ nyin re la dung thengs bdun bdun
'bud pa byung / gzhan yang gang la gang dgos kyi chos lhug par gsungs nas sangs rgyas kyi bstan pa ches cher gsal bar mdzad pa yin/ gong nas tA dben gu shri'i mtshan dang
/ shel tham tho shu dang bcas pa gnang / bstan bcos bod du 'gyur ro cog bzhengs/ phyis su mkhan chen bsod nams grags pa'i drung du gcung dang lhan cig bo dong bya rgod gshongs
su bsnyen rdzogs mdzad/ bla ma 'di nyid las dag pa 'gas 'jam dbyangs sengge la chibs par mthong / dgung lo so bzhi bzhes pa shing pho spre'u'i lo zla ba lnga pa'i
tshes bcu gcig la rin chen sgang gong mar bde bar gshegs/ nang rten 'jam dbyangs kyi rten dang bcas pa rin chen sgang na bzhugs so/ /bla ma de pa'i gcung dpal ldan bla ma
dam pa bsod nams rgyal mtshan dpal bzang po yab nga gcig pa chu pho byi ba'i lo la zha lu khang gsar du 'khrungs/ dgung lo brgyad pa la che 'don mdzad/ rgyud kyi bshad pa
bzhed srol du ma dang bcas pas kun ya mtshan du gyur/ bcu bdun pa la rab tu byung / nyi shu pa la bsnyen rdzogs mdzad/ rang gi yab bdag nyid chen po dang ti shri kun blo/
mkhas btsun nam mkha' legs pa/ ti shri kun rgyal/

ti shri kun dga' nyi ma/ 'jam dbyangs don yod rgyal mtshan/ rgyal ba brag phug pa sogs yongs 'dzin mkhas grub du ma bsten nas bod yul du 'gyur ba'i theg pa che chung gi chos
phal cher gsan/ thos bsam sgom gsum mthar phyin nas 'chad rtsod rtsom gsum mthar phyin zhing / gong ma'i lung gis dgung lo so gsum la bzhi thog gi gdan sar spyan drangs
nas bstan pa'i bdag por bzhugs/ lha sa'i jo bo'i gdan khri rgyab yol spod pa/ bsam yas sogs sngon gyi lha khang mang po'i zhig gsos/ chos 'khor rab tu che ba lan 'ga' dang
bcas pa mdzad/ dro ba kun mkhyen zer ba'i grub chen cig gi nyams snang la/ bcom ldan 'das thub pa'i dbang por gzigs so/ /stod lung pa dge bshes shes rab rdo rjes 'jam
dbyangs 'od zer dang bcas pa mthong ba sogs ngo mtshar ba'i rnam thar bsam gyis mi khyab/ dgung lo drug cu rtsa bzhi pa shing mo yos kyi lo zla ba drug pa'i nyer lnga'i nub
bsam yas bla brang du bde bar gshegs/ phyi rten snye thang 'or na yod/ nang rten byams pa'i gser sku chen po rin chen sgang na bzhugs/ 'jam dbyangs don yod pas bsnyen
rdzogs ma mdzad gong du ma cig gzhon nu 'bum gyi bu mo ma cig zha lu pa yon tan dpal 'bum khab tu bzhes pa'i sras gcen nyi ma rgyal mtshan chung ngu la gshegs/ gcung zla
ba rgyal mtshan rab tu byung ba'i mtshan kun dga' rgyal mtshan shing pho spre'u'i lo zha lu khang gsar du 'khrungs/ chos rje bla ma dam pa dang mnyam med chen po sogs yongs
'dzin

mang du bsten/ yab mes kyi chos la mkhas par sbyangs/ phyis chos rje'i drung du bsnyen rdzogs kyang mdzad/ gong nas gdan 'dren byung bla chen du mtshan gsol yang rgyal khams
kyi bde dog gi dbang gis phebs ma thub/ bar skabs su gon jo bdag pos spyan drangs nas mdo khams su chos 'khor mang du bskor/ gzhan yang gdan sa bsam yas sogs su bstan pa'i
bya ba rgya chen po mdzad cing / khyad par chos rje bla ma'i bka' 'bum phyogs gcig tu bsgrig pa gnang / sa bzang 'phags pas zhu ba po mdzad de theg chen chos rje/ shar
chen pa sogs dge bshes mang po la bka' 'bum gyi thog nas dbang lung bshad pa khrid bka' bsam gyis mi khyab pa gnang / dgung lo bdun cu don lnga pa sa pho khyi lo la sha
ba dge sdings su zhi bar gshegs so/ /bla chen des bsnyen rdzogs ma mdzad gong du ma cig zha lu ma nam mkha' rgyal mo khab tu bzhes pa la sras lcam sring bzhi 'khrungs pa'i
che ba ni/ bdag chen rdo rje 'chang chen po 'di nyid kyi yab bdag chen 'jam dbyangs chen po nam mkha' rgyal mtshan dpa' bzang po zhes grags pa me mo glang la sku 'khrungs
pa yin la/ de yang skyes stobs kyi thugs rab phun sum tshogs pa mnga' bas 'bri klog la sogs thogs med du mkhyen/ gdugs gnyis la brtag gnyis thugs su chud/ nyin gcig la
bde mchog gi mngon dkyil thugs su chud pas kun gyis 'jam dbyangs chen por mtshan gsol/ yab bla chen pa/ theg chen chos

kyi rgyal po/ mkhan chen bsod nams rgyal mchog /sbas pa'i rnal 'byor pa rdo rje rgyal mtshan sogs bla ma dam pa du ma bsten nas yab mes kyi chos la mkhas par sbyangs shing
zab don rgya mtsho'i mnga' bdag tu bzhugs/ slob dpon chen po padma 'byung gnas kyi rnam 'phrul du byed sa skya pa'i bstan srung rnams bran du 'khol nus pa'i mthu stobs kyi
mnga' bdag chen por yongs su grags/ dgung lo bdun cu rtsa drug pa chu pho 'brug gi lo bzhi thog bla brang du zhi bar gshegs/ sku gdung zhugs la phul bas gdung rus phal
cher gdung log dang lha sku ring bsrel du byon/ nang rten yang bzhi thog nyid na bzhugs/ de'i gcung bdag chen zha lu pa mthu stogs dbang phyug bsod nams rgyal mtshan dpal
bzang po sa pho byi ba'i lo la rin chen sgang du 'khrungs yab chos la mkhas par sbyangs/ mthu stobs nus pa'i pha mthar son/ dgung lo bzhi bcu rtsa gsum pa lcags pho rta'i
lo la zhi bar gshegs/ lcam mo che ba phyag rdor 'bum dang / chung ba dge ma'o/ /bdag chen 'jam dbyangs chen po de nyid kyis dpal sa skya pa'i dpon chen gyi brgyud pa khrom
mda' ba'i sras mo ngo tsha shes shing khrel yod pa gtong ba la dga' zhing dad pa che ba sogs rang bzhin gyi ye shes kyi mkha' 'gro'i mtshan nyid dang ldan pa/ ma cig
dpal 'byung rgyal mo zhes bya ba khab tu bzhes pa la sras lcam sring drug byung ba'i gcen bdag nyid chen po rgya dkar shes rab rgyal mtshan dpal bzang po me pho 'brug la
'khrungs/ skyes stobs kyi thugs rab shin tu che zhing

bshes gnyen dam pa mang po bsten/ yab chos rnams phul du phyin pa mkhyen/ phyag mdas shing sdong chen po thal byung du phigs pa dang / khang pa 'jig par nges pa tshon skud
kyis bcings pas g.yo ba med pa dang ma rungs pa dag gis chus bskor ba na na bza'i g.yabs mo brdabs pas mod la rdzing chen po phyogs med du ral pa dang / gangs ris lam 'gags
pa na mgon g.yag gyi khyu chen pos lam gtod pa dang / skam sar chu mig 'don pa sogs grub rtags nus pa bsam gyis mi khyab pa mnga' ba yin/ de'i gcung dngos bdag chen chos
kyi rgyal po nyid yin/ lcam mo bzhi'i che ba slob dpon ma bsod nams dpal 'dzom/ gnyis pa slob dpon ma nam mkha' 'bum/ gsum pa slob dpon ma nam mkha' bzang mo/ bzhi pa
slob dpon ma mkha' 'gro 'dzom mo/ /bdag chen zha lu pa chen pos ldan ma ma cig kun dga' 'bum khab tu bzhes pa la sras bdag chen grags pa rgyal mtshan pa chu mo glang la 'khrungs/
zhe gnyis pa shing pho rta'i lo la sku gshegs/ 'di la bdag chen khams pa bar grags so/ /kha ba ri pa'i bsod nams padmo'i rtser/ /skabs gsum bung ba gzhon nu'i rol
rtsed las/ /phan bde'i sbrang rtsi gsar pa'i dus ston gyi/ /thub bstan lang tsho'i 'dzum dkar 'di na bzhad/ /dpa' mdzangs blo gros phun tshogs dpa' bo zhig /'jam dbyangs
'khor los sgyur ba'i zhabs 'bring mchod/ /de yi rigs la kha ba'i sman ljongs su/ /ngur smrig 'dzin pa'i thog ma nA gendra/ /'jig rten mig gyur 'khon ston mched bcas kyis/
/'dzam gling brtul zhugs grub pa'i

mthar son pa'i/ /u rgyan mkhan pos zhabs rdul gtsug gis bsten/ /gsang chen bdud rtsis thugs kyi bum bzang gtams/ /rigs kyi thig le grub dbang bal po'i mtshan/ /rigs sngags
grub pa'i sngags 'chang 'khon rog sogs/ /khrag 'thung yang phur khros pas zhal mthong zhing / /sra brtan brag la 'dam bzhin phur pa 'debs/ /bas mtha'i gnas su mkha' la bya
ltar lding / /dbyings phyug ma mo bdud nag thod phreng dang / /gangs can skyong ba'i ma mo bcu gnyis sogs/ /bka' yi springs yig ral pa'i rgyan du 'dzin/ /de nas rje btsun
dkon cog rgyal po zhes/ /mkhas dang grub pa'i 'dab bzang dbang po des/ /gsang chen gsar pa'i padma'i chu gter rnyed/ /skal bzang ngang pa'i bsti gnas dam par gyur/ /gangs
can ri bo'i khong 'di ma ga dha/ /chu shel 'dzin ma'i spo la rdo rje'i gdan/ /byang phyogs skye rgu'i dpal du 'phos 'dra ba'i/ /sras bcas rgyal ba'i pho brang gtsug lag
khang / /gang der rje btsun 'jam pa'i rdo rje nyid/ /gos dkar lcang lo'i zol gyis gsang chen skyong / /la lar ngur smig 'dzin pa'i gar gyis rol/ /thub bstan rgyal mtshan
srid mthar 'dzin pa la/ /sa skya pa zhes snyan pa'i rnga gsang ni/ /khor yug ri bo'i bar du lhang nge ba/ /yongs 'du dag la rkang 'thung gnyis pa bzhin/ /sa chen 'di na
'gran zlas dben par gyur/ /der ni stobs ldan rgyal po se chen gyis/ /shing sgo 'dzin pa'i bod yul chol ka gsum/ /chos kyi rgyal por phul bas byang phyogs na/ /gang 'di'i
'bangs su

ma gyur su yod smros/ /'phags mas lung bstan ma dros chu mtsho las/ /mkhas dang grub pa'i gdung gi chu bo bzhi/ /dge mtshan rin chen bye ma 'dren bzhin du/ /skye dgu rgya mtsho'i
dpal du dal gyis babs/ /de las chu skyes tshal na pad dkar dang / /rgyu skar khrod na ri bong 'dzin pa ltar/ /rab mchog phul byung rin chen sgang pa zhes/ /zla med
mthu stobs nus pa'i bdag nyid byung / /rmad byung rigs kyi nor bu'i cod pan 'di/ /dregs ldan bye bas ral pa'i rgyan du mchod/ /mkhas dang grub pa yongs kyi spyi bos btud/
/skal bzang 'gro ba kun gyi phyag gi gnas/ /ba lang lta bu'i blun po skal ngan 'ga'/ /ma gtogs rgya mtsho'i gos can khyon 'di na/ /gang gi rigs mchog zhabs rdul gtsug rgyan
du/ /'dzin par mi byed shes ldan su zhig yod/ /bdag chen rdo rje 'chang chen po blo gros rgyal mtshan dpal bzang po'i rnam thar yid 'phrog utpal la'i do shal zhes bya
ba las rigs khyad par can du sku 'khrungs pa'i gdung rabs cung zad smos pa'i skabs te dang po'o// //padma'i rnam 'phrul 'jam dbyangs chen po dang / /mtshan ldan DA ki dpal
'byung rgyal mo yi/ /sras su 'khrungs nas ngo mtshar rol rtsed mdzad/ /gsang chen snyan brgyud thob la phyag 'tshal lo/ /de ltar sprul pa'i yab yum de lta bu las sras
kyi thu bo bdag nyid chen po 'di yab kyi dgung lo bzhi bcu zhe brgyad bzhes pa'i dus mig dmar zhes bya ba shing pho

byi ba'i lo la bod chol ka gsum las bar gyi cha dbus gtsang ru bzhi las g.yas ru gtsang gi sa'i thig le shab sgo lnga gzhung zhes bya ba'i yul gyi sa gzhi lag mthil ltar snyoms
shing / phyogs dang phyogs mtshams kyi yul gru chen po dag na ljongs dang / yul khor dang / grong khyer dang / skye bo'i 'dun sa dang / sman ljongs dang / ne'u gsing
yid du 'ong ba la me tog sna tshogs ched du bkram pa bzhin yod pa/ ljon shing gi ra ba 'khrigs pa'i yal ga dang lo ma dag la brten pa'i bya sna tshogs skad snyan pa sgrog
pa/ 'bru bcud dang lo tog phun sum tshogs pa'i skye rgu thams cad bde bar 'tsho ba/ chu klung chen po rlabs kyi 'phreng ba cung zad dang bcas pas dal gyis mdun ngos su
'bab pa/ /byams mgon gyi rnam 'khrul khro lo chen po'i gtsug lag khang dang khad nye ba'i sa phyogs rje btsun gong ma dag gis zhabs kyis bcags shing bdag gir mdzad pa'i gnas
shab dge sdings kyi sa'i cha lcam mo g.yang grong zhes bya bar sku 'khrungs par gyur to/ /de'i tshe yum gyi gzigs snang la mdun na rgya nag gi shing khri bkod pa shin
tu legs pa zhig gi steng na bud med dmar mo gser gyi dbu rgyan can rus pa'i rgyan drug dang rin po che'i rgyan du mas spras pa khro 'dzum gyi rnam pa can khri de la 'khyel
byas pa'i lag pa gnyis na zangs gzhong padma dmar pos phyur bur khengs pa bzung nas 'dug pa zhig gzigs/ 'khrungs ma thag nas dbu gdugs kyi rnam pa/ dpral ba'i dbyes che
ba sogs mthong na mi mthun pa med pa/ nor bu chu

shel dri ma med pa ltar/ lus dkar zhing 'od 'phro ba/ zhi zhing des pa'i ngang tshul 'dzum mdangs dang bcas pa byung / mtshan mkhan la bstan pas ji ltar lung bstan pa bzhin
gshin rje tshe bdag gi thang skus sku lus cung zad gril ba dang / ra dkar mo'i nu zho blud pa sogs byas/ gzhon nu nyid nas tha mal pa'i byis pa'i spyod pa las 'das pas tho
cho'i spyod pa spangs nas dul zhing yid gzhungs la chos dang mthun pa'i rtse dgas dus 'da' ba dang rang bzhin gyi bskam chags chung zhing chos la thug 'gro ba dben pa
'ba' zhig bsten pa'i bag chags ched du sad pa g.ya' ri gangs ri sogs mthong zhing sprin dang na bun gyis gtibs pa gzigs pa na dgyes tshor chen po mdzad pa dang / nga ya gir
cis kyang 'gro gsung ba sogs gnang / bu rdzis rgyab tu spyan drangs pa na mi nag khyi nag sogs 'di ltar 'dug gsung ba mang du byung bas/ rje btsun yab la zhus pa na nged
kyi brgyud pa rnams la chung ngu nas chos skyong gi rnam 'phrul mang po mthong ba zhig yong gin yod pas de ltar yin gsung pa dang / dus gcig gi tshe yab yum gnyis la rje
'dis bdag ming sring rnams de ring rtsed mo la phyi rol du ceis kyang gtong ba zhu zhes nan gyis zhus pas yab kyis kyang mtshams dam par yod na'ang gang yin mi shes pas
de ltar gyis gsung ba gnang / phyi rol tu lcam sring rnams phebs rjes sa g.yos shin tu che ba zhig byung nas sngar gyi gzims khang de nyid rdib pas kun gyis mngon mkhyen
thogs med du yod par mthun grub/ 'khrungs ma

thag tu thang skus gril ba sogs kyang shin tu gsal bar dran/ dgung lo gnyis gsum nas drug gi bar yab yum gyi drung kho nar bzhugs shing bla brang gong pa'i dge bshes gcig gis
bris klog sogs brda tsam phul bas thogs med phul du phyin par mkhyen/ rje btsun yab nyid la gsung ngag rin po che/ yang phur gyi chos skor/ dkar bdud kyi rjes gnang man
ngag /dmar po skor gsum gyi chos skor/ gur gyi mgon po lha brgyad kyi rjes gnang / dpal mgon chen po dang / pu tra ming sring gi rjes gnang / dur khrod bdag po'i rjes gnang
/ yig lung / tshe dpag med dze tA ri lugs kyi dbang / sgrol ma dkar mo'i rjes gnang sogs dbang lung / rjes gnang / man ngag /gar dbyangs 'chams la sogs pa'i phyag len
phra mo tshun chad zhib cha dang bcas pa sku chung ngu nyid nas legs pa gsan pa yin ces thos/ khyad par yab nyid kyis sras dang slob ma gzhan su la yang ma gnang ba'i dpal
ldan sa skya pa'i bstan srung rnam pa gnyis kyi thun mong ma yin pa'i chos skor sogs gdung brgyud kho na la chig brgyud du bzhugs pa'i gdams pa rnams yongs su rdzogs
par gnang bas chos skor 'di dag gi mnga' bdag chen por bzhugs pa yin te/ rje nyid kyi gsung las/ bod yul bstan pa'i mnga' bdag mchog /sa skya'i rje btsun las brgyud pa'i/
/nag po chen po'i man ngag la/ /nga mkhas zer ba mang na yang / /ji bzhin rtogs pa kho bo tsam/ /zhes dang / snying por gyur pa'i man ngag rnams/ /bang mdzod dmar po'i thugs
dkyil las/ /

gzhan nas rnyed par mi 'gyur bas/ /dad ldan yod na blang bar gyis/ /zhes dang / de lta'i blo gros gang gi mthus byung ba/ /mkhyen brtse mthu stobs mchog gi 'byor pa can/ /dpal
ldan bla ma nam mkha'i mtshan can zhabs/ /'dren mchog de yi drin las rnyed par gyur/ /ces gsungs pa rnams kyis gsal bar shes pa yin no/ /gzhan yang sa dang / rin po che
dang / gos dang / ljon shing dang / rta glang dang / skye bo pho mo brtag pa ste brtag pa rnams pa brgyad la sogs pa lugs kyi bstan bcos mtha' dag la'ang legs par sbyangs
pa'i sgo nas rgyal po la sogs pa 'jig rten pa rnam kyang rab tu mgu bar byed pa'i ngang tshul can zhig yin no/ /bho Ta'i ljongs kyi nor 'dzin thig le ni/ /kunda dong
ka bandhu dzI wa kaH zar ma ha lo'i me tog mdangs 'phrog pa'i/ /rin chen sgo glegs phye ba'i yul gyi gru/ /'chi med dbang po'i grong khyer sa la ni/ /babs 'dra g.yang grong
zhes bya'i bsti gnas su/ /dge mtshan bye ba'i dpal dang lhan cig tu/ /mgon khyod rdo rje'i sku mchog bltams par gyur/ /chu gter bsrubs las zla tshes ni/ /bde 'byung gtsug
na 'od dkar bzhad/ /dam pa mkha' 'gro'i chu skyes las/ /legs 'khrungs 'gro 'di gtsug gis bsten/ /rta bdun dbang po shar ba na/ /'dab brgya'i spu long g.yo ba yi/ /'dam
skyes 'dzum dkar phreng ba rgod/ /'byung ngo yang ni dbyig ldan mar/ /'di lta'i bzhin pad 'dren byed kyis/ /ze'u 'bru'i ge sar gsar pa

'dis/ /bung ba dga' bar ma zad kyi/ /ngang pa'i bu mo kun yid 'phrog /'jam dbyangs bla ma'i gsung gi bdud rtsi'i rgyun/ /gsang chen zab mo'i bcud kyi snying po des/ /thugs
kyi bum bzang yongs su gang ba las/ /gangs can rdo rje 'dzin pa'i ded dpon gyur/ /khyod thugs 'od gsal dag pa'i me long du/ /mthu ldan srung ma'i sgyu 'phrul rol rtsed dang
/ /lkog gyur shes bya'i snang brnyan ci yang shar/ /thogs med mngon mkhyen mnga' bar yongs su grags/ /lugs kyi bstan bcos sbrang rtsi 'dzin pa'i gzhi/ /'di yi blo gros
chu skyes gsar pa'i tshal/ /rab yangs dri bsung gsil yab g.yo ba yis/ /shes ldan skye bo'i snying la sim pa ster/ /bdag chen rdo rje 'chang chen po'i rnam thar yid 'phrog
utpa la'i do shal las gzhon nu rol rtsed mdzad cing yab las thog mar bka' drin nos pa'i skabs te gnyis pa'o// //'khor ba'i grong khyer me 'obs ltar gzigs nas/ /thub bstan
pad mtshor zhugs te gangs can gyi/ /mkhas grub yongs kyi gtsug gis bsten pa'i khrir/ /zhabs sen padma bkod la phyag 'tshal lo/ /des na bcom ldan 'das kyi mdo las/ khyim
pa rnams ni me 'obs na gnas pa lta bu'o/ /rab tu byung ba ni bsil ba'i khang pa na gnas pa lta bu'o/ /zhes sogs dang / khrims ni rgyu dang mi rgyu'i sa bzhin du/ /yon tan
kun gyi gzhi bsten lags par gsungs/ /zhes sogs gsungs pa ltar/ 'khor ba'i khyim thab ni 'jigs shing nyam nga ba'i sdug bsngal thams cad kyi rtsa bar gzigs/ mtho ris dang
byang chub sgrub pa'i lam thams

cad kyi med du mi rung ba'i gzhi chen po ni lhag pa'i tshul khrims kyi bslab pa kho nar dgongs te/ nges par 'byung ba'i thugs kyi bsam pa ston gyi zla ba ltar dkar zhing dri
ma med pas kun nas blangs te/ dgung lo bdun pa rab myos zhes bya ba lcags pho rta'i lo la/ byang phyogs shambha la'i rigs ldan grags pa gangs ri'i khrod 'dir ngur smrig
gi bla gos kyi rnam par rol pa'i 'jam dbyangs dkon cog bzang po zhes mtshan yongs su grags pa'i nges don rgya mtsho'i mnga' bdag chen po de nyid dge sdengs bla brang du
spyan drangs pa'i drung du khyim pa'i rtags mtha' dag bzhi mdo'i rtswa ltar dor zhing ngur smrig gi rgyal mtshan sogs rab tu byung ba'i rtags yang dag par bzhes pa'i sgo
nas bar ma rab byung du bsgrubs te/ blo gros rgyal mtshan dpal bzang po zhes mtshan gsol lo/ /de nas dam pa de nyid kyi zhabs phyir 'brangs te nyang stod dpal 'khor bde chen
chos sde chen por phebs pa'i tshe bla ma yang rtse ba zer ba'i dpal mgon zhal bzhi pa'i grub thob tu grags pa zhig gis gang zag cig la dpal mgon gyi rjes gnang byas pas
'khu ldog gi rnam pas khong pa zhal lkugs/ ci bya brtol med du gyur nas rje 'di'i drung du thogs med du byon byung nas/ mgo thog tu spyan drangs zer ba'i brda byas 'dug
pas/ slob dpon dpal mchog pas rje 'di nyid pang du blangs nas khong gi dbu thog tu bzhag pas de ga'i mod la gsung 'byon pa'ang byung zhing mi phyed pa'i dad pa thob pa
sogs ngo mtshar ba'i ltas bsam gyis mi khyab pa byung / dgung lo brgyad pa skyes bdag ces bya ba lcags

mo lug gi lo la rje btsun gcen dang / lhan cig tu dpal sa skya'i chos grwa chen por che 'don mdzad cing tshangs pa'i dbyangs lta bu'i gsung gis dam pa'i chos kyi bka' drin
stsal ba na blo gsal mkhas pa'i tshogs rnams ngo mtshar zhing mi phyed pa'i dad pa thob/ de las gzhan pa'i skye bo rnams ni zhal mthong gsung thos pa'i bag chags khyad par
can rgyud la bzhag cing zang zing gi sbyin pas yid rab tu tshim par mdzad/ de yang dga' ston gyi yo byad rnams dge sdings bla brang rang nas mdzad cing rnam gzhag gi yo
byad gang dgos pa rnams 'jam dbyangs dkon cog bzang po'i drung gis 'bul ba gnang / slar yang dgung lo dgu pa nas bcu gsum pa 'dzin byed ces bya ba me pho byi ba'i lo'i bar
'jam dbyangs chos rje de nyid kyi phyag phyir nyang stod phyogs su phebs shing slob dpon dpal mchog par grags pas kyang zur slob kyi tshul gyis zhabs tog mdzad/ rje de
nyid kyi drung du rgyas pa'i bstan bcos tshad ma rnam 'grel/ 'grel pa 'grel bshad dang bcas pa/ sde bdun gyi snying po tshad ma rigs pa'i gter rang 'grel dang bcas pa/ thub
pa'i dgongs pa gsal ba/ sdom pa gsum gyi rab tu dbye ba/ dbu ma rtsa ba shes rab la sogs pa'i dbu ma'i gzhung lugs ci rigs pa dang bcas pa gsan te/ tshig don cha la sgro
'dogs mtha' dag chod cing thugs su chud par mdzad pa yin no/ /gzhan yang theg pa chen po dbu ma lugs kyi sems bskyed/ gsung ngag rin po che smin grol gyi lam cha tshang
ba/ rgyab chos su pod nag ma tshang ma'i lung / lam skor phyi ma brgyad/ lam zab mo bla ma'i

rnal 'byor gyi byin rlabs/ rnal 'byor dbang phyug gi byin rlabs srung ba dang bcas pa/ dpal dus kyi 'khor lo'i cho ga dbang gong ma sngon du 'gro ba'i sbyor ba yan lag drug
pa'i 'khrid/ gsang ba 'dus pa 'phags lugs kyi lha sum cu rtsa gnyis kyi dbang bskur ba/ rim lnga dmar khrid dang bcas pa/ gzhan yang gshin rje gshed dmar po lha lnga/ phyag
na rdo rje 'khor lo chen po/ tshe dpag med bu lugs la sogs pa'i dbang gi rigs du ma/ dam pa sangs rgyas kyi bka' 'bum la sogs pa'i lung gi rigs du ma ste/ mdor na rgyud
sde bzhi dang rjes su 'brel ba'i chos tshul bsam gyis mi khyab pa zhig gsan par mdzad pa yin no/ /de'i tshe dpal ldan sa skya nas bdag chen kun dga' dbang phyug pas rje
nyid gzhi thog gi gdan sar 'byon dgos pa'i zhal ta phebs/ 'jam dbyangs dkon cog bzang po dang rgyal rtse bas kyang skor yang mthun sbyor yang dag mdzad de dgung lo bcu
bzhi pa dbang phyug ces bya ba me mo glang lo la yab rje btsun 'jam dbyangs chen pos gtso mdzad/ bdag chen grags pa rgyal mtshan pa khams nas byon pa dang lhan cig tu gdan
sa chen por rje btsun kun dga' dbang phyug pa'i drung du phyag phebs te rab tu dgyes pa'i bka' lung gi chos kyi 'khor lo sgyur ba'i rgyal tshab dam par dbang bskur/ rje
btsun dam pa de nyid kyi drung du de'i tshe dpal kye rdo rje'i bka' babs chen po bzhi'i dbang bskur ba sogs gsan cing / gzhan yang snga phyir du bdag med lha mo bco lnga'i
dbang / nA ro mkha' spyod kyi byin rlabs/

rnam 'joms bir lugs kyi byin rlabs/ rje btsun ma ku ru kulle'i byin rlabs/ dbang sdud 'dod pa'i rgyal po'i rjes gnang / de nyid dang rjes su 'brel ba'i yi ge ngor lugs la grags
pa cha tshang gi lung / nag po chen po lha brgyad kyi rjes gnang / dam can pu tra ming sring gi rjes gnang / dpal mgon gdong bzhi pa'i rjes gnang / de dag dang rjes
su 'brel ba'i yi ge'i lung / rdo rje 'chang kun dga' bzang po nas brgyud pa cha tshang / bdag chen kun rin pa nas brgyud pa'i thun mong ma yin pa'i man ngag 'ga' zhig dang
bcas pa gsan/ rje btsun dam pa de'i gsung las khyod kyi gzhi thog gi gdan sa 'di la bzhugs nas sgo gsum chos dang mthun pa dang / sde 'di la gang phan mdzad dgos shing
/ khyad par du mus su sems dpa' chen po'i drung du phebs nas ngor pa nas brgyud pa'i lam 'bras sogs gsan te bstan pa la phan pa rgya che ba zhig mdzad dgos/ de bzhin ma mdzad
na nga'i blo kha mi rdzogs pa yod do gsung ba sogs lugs gnyis kyi sgo nas thugs brtse bas skyong bar mdzad cing / mdor na thugs kyi sras gcig pur gyur pa yin/ dgung
lo bco lnga bzhes pa 'bru mang po zhes bya ba sa pho stag gi lo rje btsun rdo rje 'chang mus chen sems dpa' chen po dkon mchog rgyal mtshan dpal bzang po zhes yongs su grags
pa des/ e waM gyi gdan sa 'phrod nas mus la phebs pa'i lam zhor grub pa mchog gi gnas bar sdings zhes bya bar spyan drangs te mkhan po 'dul ba 'bum sde'i mnga' bdag ngur
smrig gi rgyal mtshan 'dzin

pa yongs kyi gtsug gi nor bu sems dpa' chen po de nyid dang / rje btsun rdo rje 'chang chen po ngur smrig 'dzin pa'i dpal gyi rnam par rol pa bdag chen rdo rje 'chang chos
kyi rje gzhi thog pa kun dga' dbang phyug pas las kyi slob dpon/ 'dul ba 'dzin pa sangs rgyas dpal grub kyis grib tshod pa/ mkhan chen kun blo ba la sogs pa rnams kyis grogs
dan dang kha skong mdzad nas smin drug zla ba'i tshes bcu'i nyi ma gung gi cha la dge tshul gyi sdom pa rnam par dag pa bzhes pa mdzad do/ /dus de nyid nas bzung ste/
gang zhig srog gcod gzhan gyi nor 'phrog dang / /mi gtsang spyod rdzun bcos pa'i chang la sogs/ /gar sogs 'phreng sogs mal chen mtho ba dang / /phyi dro'i kha zas gser dngul
len pa spang / /zhes gsungs pa ltar/ dge tshul gyi bslab pa'i gzhi bcu char gtogs dang bcas pa thams cad mig gi 'bras bu ltar gces par bsrung bar mdzad do/ /dgung lo
bcu drug pa myos ldan zhes bya ba sa mo yos kyi lo la rje nyid kyi thugs dgongs la sde snod kyi phyogs la mkhas grags thon pa zhig cis kyang mdzad dgongs pa zhig shar nas
mtshan nyid kyi phyogs kyi gzhung mang du gzigs rtog mdzad pa'i tshe rje btsun kun dga' dbang phyug gi zhal nas/ ding sang khyed la bar chad kyi ltas cung zad 'dug pas
re zhig la gzigs rtog 'di 'then/ sku mtshams dam par bsdams nas kye rdo rje'i gzhi bsnyen zhig mdzad pa cis kyang 'thad gsung pa ltar/ de 'phral dpon slob gnyis kyis gzims
khang dmar mo la bug sgo mdzad/ 'phral

gyi sku chas rnams gzims khang shar nas bsgrubs/ bsnyen pa tshugs nas zla ba gcig tsam song ba'i tshe/ sku khams bde rgyu med tsam byung thugs yul du bde dog che rab yod pa
zhig byung ba'i skabs su thugs dam la rtse gcig tu 'bad pas lan cig nyi ma snga dro'i cha'i gzigs snang la phyag g.yas g.yon gnyis kyi gru mo nas sbrul nag po 'dom re tsam
yod pa re mngon sum du thon/ de 'phral nas sku khams shin tu dngas pa dang / thugs dam gyi bogs kyang gzhan dang mi 'dra ba byung / gzhi bsnyen kha skong gi sbyin sreg
tshun chad kyang mthar phyin par grub/ de tshe rje sems dpa' chen po ngor la phebs pa'i zhor la bug sgo'i 'gag tu phebs/ byin rlabs zhal bkod mang du mdzad/ khyad par kha
skong gi sbyin sreg gi tshe lha sngags kyi grangs gtso che bas de cis kyang ma chad pa zhig mdzod gsung ba phebs/ gzhan yang de skabs su slob dpon chen po sangs rgyas dpal
grub pas kyang thub pa dgongs gsal/ rigs gter rang 'grel/ dag ljon skor gsum/ kye rdor/ gsang 'dus la sogs pa'i phyag 'khrid kyang phul zhes grags/ nye sder chos rje
rin po che ngag dbang grags pa'i drung du yang bde mchog nag po'i dbang / bsam mi khyab kyi byin rlabs/ mi g.yo ba dkar po'i rjes gnang / rnam 'joms ba ri lugs kyi rig gtad/
tshogs bdag dmar chen gyi rjes gnang / de dang 'brel ba'i yig sna rnams kyi lung / tshe dpag med kyi dbang / bla ma'i rnal 'byor/ 'od zer can dang parNa sha ba ri'i gzungs
kyi lung la sogs pa/ dbang byin rlabs/ lung man

ngag mang du gsan/ dgung lo bcu dgu bzhes pa sna tshogs zhes bya ba chu pho rta'i lo la rje btsun kun dga' dbang phyug pa zhing gzhan du bde bar gshegs/ de ma thag rje nyid
kyis dge sdings nas phebs te/ rje btsun pa'i thugs dgongs rdzogs thabs kyang bsam gyis mi khyab pa bsgrubs shing gdan sa chen po'i rtsis bzhes kyang legs par gnang / de
ltar dgung lo nyi shu pa nyi ma zhes bya ba chu mo lug gi lo'i bar gdan sa chen po/ dge sdings/ bar sdings la sogs pa gang dgyes su gsan sbyong thugs dam sogs mdor na thos
bsam sgom gsum dus gcig tu nyams su bzhes par mdzad pa yin no/ /'di na khyim gyi bde la chags pa dag /dug sbrul 'khyil bas dkris pa'i tsandan gyi/ /dri yis bos pa'i phyogs
slad 'gron po bzhin/ /ma lus sdug bsngal rtsa bar rab gzigs nas/ /zla dbang nag po'i sprin las thon pa ltar/ /mi bzad 'khor ba'i bya ba kun dor te/ /rab yangs pad mtshor
ngang mo 'jug pa bzhin/ /shAkya'i sras kyi brtul zhugs 'dzin par gyur/ /mkhas grub bye ba'i ral pa'i cod paN gyi/ /myu gu bkram pa dpal ldan sa skya'i khrir/ /dam pa'i
gsung gis sras bcas rgyal ba yi/ /chos kyi 'khor los sgyur ba dbang bskur thob/ /de tshe li khri'i rlung gzhon gyis rtsubs pa'i/ /byu ru'i nags tshal cig car bskyod pa
bzhin/ /phyogs kun rdul dmar g.yo ba'i mkhas mang gis/ /phyag 'tshal gser ldan ngal bas 'dar ba snyam/ /he ru kaH

dpal ting 'dzin sprin rum las/ /rigs sngags 'brug sgra zab mo'i gdangs skad kyis/ /mngon sum bros tshe nyams rtogs bdud rtsis myos/ /bdag chen rdo rje 'chang chen po'i rnam
thar yid 'phrog utpala'i do shal zhes bya ba las rgyal ba'i bstan pa la rab tu byung zhing dpal ldan sa skya'i gdan khrir chos kyi 'khor los sgyur bar mnga' gsol ba'i skabs
te gsum pa'o// //rdo rje 'chang dbang dkon mchog rgyal mtshan dpal/ /sras kyi thu bor bcas pa'i zhabs bsten nas/ /bsnyen par rdzogs shing gsung ngag lam 'bras sogs/ /zab
don ma lus gsan la phyag 'tshal lo/ /de nas rje btsun kun dga' dbang phyug pa'i zhal chems las ji ltar byung ba bzhin dgung lo nyer gcig bzhes pa nyi sgrol zhes bya ba
shing pho spre'u'i lo la mus la phebs par bzhed pa na ma rung ba 'ga' zhig gis phyogs lhung gi dbang gis bzhed don la bar chad byas dogs pas/ thog mar skyed lhas su sku
mtshams la phebs pa'i tshul mdzad/ de gong nas mkhas pa kun blo ba brgyud de rje'i drung du snyan gsan skor mtha' chod pa phul rjes/ lha rtse ba dpon btsun dkon cog bzang
po zer ba zhig gis rgyus yod kyi lam sna byas/ pu tra skyabs la sogs phyags phyi ba nyung shas dang bcas srod la gsang thabs su gdong dga' bar zhabs thang du phebs/ de
nas mtsho bor phebs/ mtsho bo nas mus kyi bar la mtsho bo nang pa bsod nams dpal 'byor pas chibs pa dang 'phral gyi sku chas la sogs phul/ phu tse bas kyang gser dang ras
yug la sogs pa phul te/

rim bzhin brgyud nas mus su phyags phebs/ rigs thams cad kyi bdag po/ dkyil 'khor thams cad kyi gtso bo/ dpal 'khor lo sdom pa nyid ngur smrig 'dzin pa'i gar gyi rnam par rol
pa mus chen sems dpa' chen po dkon mchog rgyal mtshan dpal bzang po'i drung du gegs med du mjal/ mjal ma thag nas thugs kyi dad pa tshad med 'khrungs shing / rje nyid
kyis dgyes tshor dang bcas pas bsu ba gseng sprengs sogs bkur sti dpag tu med pa gnang / de nas rten ni gsum las dge slong mchog /'bring ni dge tshul yin par 'dod/ /khyim
na gnas pa tha ma'o/ /zhes dang / dge slong zhes bya chos kyi rgyal mtshan te/ /dge slong zhes bya rdo rje'i srog shing yin/ /zhes dang / tshul khrims ldan pa'i dge slong
'od dang ldan/ /tshul khrims ldan pa grags 'gyur bde ba thob/ tshul khrims ldan pa 'jig rten kun gyis bstod/ /tshul khrims kyis ni 'gro ba dam pa mthong / /zhes sogs mdo
rgyud rnams las lan gcig ma yin par phan yon dang bsngags pa brjod pa rgya cher gsungs pa rnams kyis yid phrogs te/ lo de'i tha skar zla ba'i tshes bcu'i nyi ma snga dro'i
char skyes bu gcig dang / rkang pa drug gi dus su grub chen rnal 'byor gyi dbang phyug chen po dang / rjes btsun sa skya pa kun dga' snying po la sogs pa'i byin gyis
brlabs shing / mkhas grub du mas zhabs kyis bcags pa'i gnas mchog ya ma bde ldan chos rdzong gi ri khrod du mkhan po yongs rdzogs bstan pa'i mnga' bdag rje sems dpa' chen
po de nyid dang /

las kyi slob dpon 'dul ba'i gzhung lugs rab 'byams kyis mgrin pa brgyan pas mkhas pa'i mchog tu gyur pa zha lu ba chos rje sangs rgyas dpal bzang po/ gsangs te ston pa'i slob
dpon nyes ltung gi dri ma mtha' dag dang bral ba'i btsun pa'i mchog sle lung mkhan po dkon cog blo gros pa/ chos shes nas nyams su len pa la mkhas pa'i dge slong 'dul
ba 'dzin pa chen po blo gros rin chen pas grib tshod pa mdzad de/ dad pa'i dge 'dun 'khor 'dul ba 'dzin pa bcu gnyis dang bcas pa'i dbus su bsnyen par rdzogs pa'i dge slong
gi dngos po mngon du gyur te/ sangs rgyas kyi bstan pa la zhugs la yongs su rdzogs pa'i sgo nas ngur smrig rgyal mtshan 'dzin pa rnams kyi gtsug gi nor bu gyur to/ /de'i
tshe mdo sde dran pa nyer gzhag las/ ji ltar gsungs pa ltar bstan pa la dga' ba'i lha rnams kyi lha rdzas kyi me tog gi char 'bebs/ sangs rgyas kyi bstan pa dang dkar
po'i lha'i phyogs ni yar ngo'i zla dbang ltar gong 'phel du gyur to/ /lha ma yin dang nag po'i phyogs rnams ni sgra gcan gyi khar lhung ba'i rgyu skar bdag po bzhin du mi
gsal zhing 'grib par gyur/ snyan pa'i grags pas sa steng thams cad khyab cing sa'i lha rnams kyis rgyal chen rigs bzhi'i lha rnams la bsgrags/ de dag gis sum cu rtsa gsum
pa'i lha rnams dang / de nas 'og min gyi bar du ches cher bsgrags par gyur to/ /dus de nyid nas bzung ste ltung ba sde lnga char gtogs dang bcas pa'i dri ma mtha' dag dang
bral zhing / gnyen po'i khrims nyis brgya lnga bcu rtsa

gsum char gtogs dang bcas pa g.yel ba med par gces spras su mdzad pa yin no/ /sngon tshe bya rgod phung po'i ri bo la/ /gser sbyangs lhun po li khri'i mtshor zhugs bzhin/ /thub
dbang nyan thos bye ba'i 'khor gyi dbus/ /tshangs pa'i dbyangs kyis dam chos 'doms pa ltar/ /bde ldan ri bo'i spo la mus chen rje/ /sras kyi thu bo mkhas grub rnam gnyis
sogs/ /ngur smrig 'dzin pa 'bum sdes yongs bskor nas/ /zab cing rgya che'i dga' ston stsol ba gzigs/ /de tshe thugs mtsho'i dad pa'i rba rlabs ni/ /gyen du 'phyo ba'i
lbu 'phreng ci yang g.yo/ /rnam dag khrims kyi nor bus khyod thugs gtams/ /bu ram shing pa'i sras kyi thu bor gyur/ /de lta'i grags snyan skal bzang snying gi rtsa/ /sum
rtsen rna ba'i bdud rtsi gaNDi'i dbyangs/ /phyogs kyi mdzes ma'i rna lung la 'phos pas/ /'og min gtsang ma'i zhing du ca cor bsgrags/ /dam pa de nyid la rdo rje theg pa'i
gsang ba zab mo bka' drin nos pa'i tshul ni/ zhabs drung du phebs ma thag tu thog mar bcom ldan 'das gshin rje gshed dmar po lha lnga'i dkyil 'khor du smin byed kyi dbang
bskur ba sngon du 'gro ba'i sgo nas spros med kyi byin rlabs bskyed rdzogs kyi khrid kyi rnal 'byor nyams khrid du gsan cing / de la nye bar mkho ba'i lus sbyong 'khrul
'khor/ bskyed rdzogs kyi gzhung / khrid yig la sogs pa'i lung rnams dang bcas pa thugs dgyes bzhin du stsal pa la brten nas spros med rnam par mi

rtog pa'i ye shes kyis thugs kyi bum pa yongs su gang bar gyur cing / dpal ldan a ti sha yi thugs kyi bcud/ mnyam med gser gling pa chen po nas brgyud pa'i theg pa chen po'i
nyams len gyi snying po blo sbyong don bdun mar grags pa nyams khrid du gsan cing / de'i rtsa tshig rgyal sras thog med pas mdzad pa'i khrid yig zin bris chen mo/ dam pa
de nyid kyis mdzad pa'i sngon 'gro'i ye ge dang bcas par dgyes bzhin du gnang ba la brten nas kun rdzob dang don dam pas bsdus pa'i byang chub kyi sems rnam pa gnyis bcos
ma ma yin pa thugs rgyud la 'khrungs/ de rjes ni gu/ gcod khrid sogs thor bkod pa'i gsung chos rnam grangs mang ba zhig dgos tshul phul bas/ rje sa chen gyi rnam thar
gnang nas khyed rang gi chos rnams 'di na yod pas/ 'di la gzigs nas 'di'i nang na nged rang gi thob pa gang 'dug 'bul gsung byung zhing / de mthun dus gsum gyi rgyal ba sras
dang bcas pa thams cad kyi bgrod pa gcig pa'i lam po che/ mdo rgyud man ngag thams cad kyi don gyi brjod bya mthar thug pa'i bcud kyi nying khu/ rnal 'byor dbang phyug
chen po rnams kyi thugs nyams su bzhes shing myang ba'i gsang chen gyi gtam/ 'phags yul gyi grub pa mchog gi dbang po rnal 'byor dbang phyug dpal ldan birWa pa'i gsung
gi man ngag /rje btsun sa skya pa yab sras rnams la snyan brgyud bzhi bar ma chad par byon pa'i ye shes kyi mkha' 'gro'i kha rlangs kyi drod ma nyams pa'i gsung ngag rin
po che lam 'bras bu dang bcas pa'i man ngag gi bka' drin gsan par mdzad de/ de yang

thog mar snang ba gsum gyi khrid kyi bar dge ba'i bshes gnyen che rags pa mang po sogs tshogs pa shin tu che ba dang lhan cig tu gsan/ sngags lam dbu gtsugs nas dpon slob nyung
shas la zla ba drug gi bar du tshogs bshad zab mo khrid kyi lugs su thun mong du gnang / dgongs ja'am srod ja gang ris kyi thog tu thun mong ma yin pa'i slob bshad snyan
brgyud du bzhugs pa rnams rje 'di kho na la chig brgyud du gnang / de ltar lam yongs su rdzogs pa zhar byung dang bcas pa'i khrid/ dbang gi mngon par rtogs pa bdun dang
ldan pa'i sgo nas rdul tshon gyi dkyil 'khor du smin byed kyi dbang bskur ba/ zab mo lus kyi dkyil 'khor la brten nas grol byed kyi lam gyi dbang / lam zab mo bla ma'i
rnal 'byor gyi byin rlabs/ rnal 'byor dbang phyug gi thun mong ma yin pa'i byin rlabs srung ba dang bcas pa brda don gsal ba dang / brda tshig brgyud kyi byin rlabs sogs
dbang byin rlabs du ma/ de dag dang rjes su 'brel bar bla ma brgyud pa'i rnam thar tshang ma/ gsung ngag glegs bam po ti dmar chung / gzhung bshad sras don ma sogs yig
lung du ma ste/ mdor na man ngag yongs su rdzogs pa gnang zhing de dag la thos bsam gyi sgo nas sgro 'dogs mtha' dag dus de nyid du chod cing rtse gcig tu nyams su bzhes
pa la brten nas so so'i skabs nas bshad pa'i thun mong dang thun mong ma yin pa'i nyams rtogs mtha' dag thugs rgyud la 'khrungs te/ tshad ma snyan brgyud bzhi'i mnga' bdag
chen por gyur nas/ mthar grub pa'i lung byin pa'i tshe

yang chos bdag po la 'phrod pa yin no gsung ba sogs dgyes tshor dang bcas pa'i sgo nas gsung ngag rin po che'i bstan pa rje 'di nyid la gtad par mdzad do/ /gzhan yang rgyud
gsum man ngag lugs kyi bshad pa yang sgro 'dogs chod par gsan/ 'khor lo bde mchog lo dril gnyis kyi dbang / lo nag dril gsum gyi bskyed rim gyi bshad pa/ dril bu rim lnga
dang / lo hi pa'i rdzogs rim gyi khrid/ rdo rje rnal 'byor ma'i byin rlabs/ rtsa dbu ma'i khrid/ dpal mngon par rtogs pa dang nA ro pas mdzad pa'i rnal 'byor ma'i sgrub
thabs sogs kyi lung bsam mi khyab dang / phyag rgya chen po yi ge med pa'i byin rlabs/ lam skor phyi ma brgyad kyi khrid yig lung / sgrub thabs brgya rtsa'i rjes gnang /
rdo rje 'chang kun dga' bzang po'i bka' 'bum gyi lung thog cig /rje nyid kyi bka' 'bum yongs su rdzogs pa'i lung la sogs pa/ mdor na dbang byin rlabs rig gtad/ bshad pa/
lung / man ngag bsam gyis mi khyab pa zhig thugs dgyes bzhin du gnang bas sku drin che ba'i bla ma rnams kyi mchog tu gyur pa'o/ /debazhin du mdo rgyud rab 'byams la mkhas
pa'i pha rol tu phyin pa rje de nyid kyis snyan brgyud 'dzin pa'i sras kyi thu bo chos rje rin po che sangs rgyas dpal bzang po'i drung du bde mchog nag po'i dbang / lo
nag dril gsum gyi bskyed rim gyi bshad pa/ nag po rim bzhi'i 'khrid/ bde mchog dkar po'i byin rlabs rdzogs rim gyi khrid dang bcas pa/ nA ro mkha' spyod kyi byin rlabs/
chig brgyud 'pho ba dang bcas pa/ bde mchog rtsa rgyud kyi bshad pa gnyan phul byung ba

nas brgyud pa/ rnal 'byor ma kun spyod kyi lung sogs bshad rgyud 'ga'i lung bshad/ 'jigs byed sa lugs kyi dbang / rtog bdun gyi bshad pa/ gshed dmar lha lnga'i rgya bod kyi
gzhung 'ga'i lung / sbyong rgyud kyi bshad pa/ phyag chen gces bsdus kyi lung sogs gsung chos kyi rnam grangs mtha' yas pa zhig gsan/ rje'i dbon po grub chen dkon mchog
blo gros pa'i drung du rgyud 'bum gyi lung yongs su rdzogs pa/ rgyal sras bka' 'bum gyi lung / ngor chen gyi bka' 'bum lhag ma 'ga' zhig /gsang ba 'dus pa'i rgyud kyi rgya
gzhung mang po/ nag po gzhung drug gi lung / gcod 'khrid la sogs pa gsan/ byin rlabs dang / man ngag gi mdzod 'dzin pa chos rje blo gros rin chen pa'i drung du gur rigs
bsdus kyi dbang / sam bu Ti rdor dbyings kyi dbang / sbyong rgyud dkyil 'khor bcu gnyis kyi dbang / rigs gsum spyi dbang / seng ge sgra'i sgrub skor/ gha ya dha ra nas brgyud
pa'i mgon po'i rjes gnang la sogs pa dbang byin rlabs mang du gsan/ gzhan yang mus pa'i mkhas pa chen po chos kyi rje dpal ldan rgyal po pa phyis su rje nyid la mgon
po'i chos skor gsan du phebs pa'i tshe/ dam pa de la'ang kun las btus dang / ko mu ti panytsi ka la sogs pa 'grel pa lugs kyi rgya gzhung 'ga'i lung sogs kyang gsan par
mdzad pa yin no/ /dkyil 'khor rgya mtsho'i rigs bdag he ru kaH /zhing 'dir ngur smrig 'chang ba'i mus chen zhabs/ /mkhas shing grub pa'i dbang phyug bla ma de'i/ /zhabs
sen chu shel dkar po'i mdangs 'od can/ /khyod gtsug nor bu'i spo la shar ba'i

mod/ /thugs kyi chu gter ngos su gsang chen gyi/ /cha shas yongs su rdzogs pa'i ri bong can/ /snyan brgyud bdud rtsi'i gter de lhung ba bzhin/ /gang las gsung ngag padmo'i
ze'u 'bru'i bcud/ /thob pa'i rkang drug ldan pa bsam yas kyang / /slob bshad zab mo'i u dumWA ra yi/ /ge sar snying pos 'tsho ba khyod kho na/ /gang phyir zhe na bla chen
sa skya pa/ /dus 'dir rang rig dam pa'i tshul bzung ba/ /mgon 'di'i ye shes spyan gyis legs gzigs nas/ /dam chos bdag po nyid la gtad par nges/ /bdag chen rdo rje 'chang
chen po'i rnam par thar pa yid 'phrog utpala'i do shal zhes bya ba las mus su phebs nas bsnyen par rdzogs shing / gsung ngag rin po che la sogs pa gsang chen zab mo'i bka'
drin nos pa'i skabs te bzhi pa'o/ /mdo khams phyogs su mthu stobs rdzu 'phrul gyis/ /nag po'i g.yul las rnam par rgyal gyur cig /zab yangs gdams pas skal ldan rjes su
gzung / /kun gyi yon gnas gyur la phyag 'tshal lo/ /mus su bzhugs pa'i skabs der a gro dge grags dang / dbon po chos dge phan la sogs pa khams pa'i grwa pa 'ga' zhig gis
khams phyogs la skor cig phebs pa shar na bstan pa dang sems can gyi don rgya chen po 'grub tshul sogs rgyu mtshan nan bskyed phul bas/ zhal gyis bzhes te de bzhin gyi rgyu
mtshan rje sems dpa' chen po la'ang 'bul ba gnang bas de bzhin gnang ba shin tu legs pa 'ong gsung ba'i bka' lung / gnang sbyin/ rdzong pa bzang po dang bcas pa gnang
/ spre'u'i lo

de'i ston sa skyar phyags phebs/ de nas de ma thag dpon slob nyung shas shig khams phyogs su phebs pa'i chibs kha bsgyur/ phebs lam rgyal rtse brgyud nas phan yul nA landar
phebs/ der yang spyan snga kun dga' rdo rje pa sku mched dang / dro sa pa kun mkhyen chen po'i sku skye lcags lung chos rje thams cad mkhyen pa sogs dge ba'i bshes gnyen
mtshungs med mang pos zhabs rdul spyi bor blangs shing 'bel ba'i bka' mchid kyi bdud rtsi nos/ sde pa rgya bya rnam pa gnyis la sogs pa dad ldan gyi 'gro ba mang po la rang
rang gi bsam pa dang 'tsham pa chos kyi bka' drin stsal bas rgyud tshim par mdzad/ phebs lam la nye bar mkho ba'i yo byad rnams kyang khong rnams kyis dad cing gus pa'i
sgo nas phul bas/ de nas byang gi sa'i phyogs spa skong dgon pa zhes bya bar phebs/ de na gnas pa'i bla ma dge ba'i bshes gnyen mang po la gsung ngag rin po che la sogs
pa gang la gang 'os kyi gsung chos kyi bka' drin stsal bas thams cad kyang mi phyed pa'i dad pa la bkod/ sa skyong zhes bya ba shing mo bya'i lo la a gro'i sa phyogs rin
chen sgang zhes bya bar phebs te/ drung pa bkra shis rgyal mtshan pas gtso mdzad/ der gnas pa'i skal ldan gyi slob ma rnams la gsung ngag rin po ches thog drangs pa'i dbang
byin rlabs lung man ngag mtha' yas pa gnang bas dga' zhing mgu la yi rangs par gyur/ ngas de tsam na rje btsun gcen gyis khams phyogs su phebs pa'i tshe btab pa'i dgon
pa don grub gling zhes bya bar spyan drangs te phebs pa na/ dus phyis sa phyogs der sa skya pa'i

gdung brgyud sogs 'byon bzhud nyung ba'i stabs kyis mi bdag bdag tu re ba'i rlom sems can/ yul de nas pha tshad phyin pa na kar lugs phyogs kyi sgar pa dpon slob tshan cig
yod 'dug pa rnams kyis/ rje nyid der phebs pa la phrag dog gis kun nas bslang ba'i skur zhus sogs mi dad pa'i rnam 'gyur mang po byas pas grwa pa rnams kyis ma bzod de/ sa
skya pa mthu'i bdag po yin zer bas da lan bstan pa la dgongs nas cis kyang 'di rnams la mthu'i rtags thon pa zhig mdzad dgos/ de bzhin ma mdzad na phyin chad phyogs 'dir
sa skya pa'i sgra mi grag pa zhig yong zhes yang yang nan tan bskyed de zhus pa la brten nas khong rnams la zhag bdun gyi dus btab nas/ dpon slob bdun gyis pu tra la brten
pa'i las sbyor zhig mdzad pas/ zhag gsum song ba'i nub mo sgrub khang du 'od 'khyugs pa dang / thog 'tsheg pa dang / 'brub khung du lingga skad ngan 'don pa sogs nang
rtags kyi cho 'phrul sna tshogs pa byung zhing / de'i dus gzhan phyogs karma pa'i sgar de'i dpon 'og ma bka' gros pa rje nyid la skur zhus byed pa'i gtso bo zhig yod pa
de rgyu ma rul nas nyam thag pa'i skad 'don zhing tshe'i dus byas/ de ltar drag po'i las sbyor gyi rtags mngon sum du mthong ba la brten nas sgar pa gzhan rnams gar 'bros
cha med du gyur cing / rje dpon slob rnams la dgra rkun la sogs pa'i 'jigs pa mtha' dag dang bral zhing / snyan pa'i grags pas sa steng thams cad khyab par gyur/ de nas
ldan ma dang gling gi sar rim bzhin phebs te/ de dag na gnas pa'i

slob ma mi dpon mi sde dang bcas pa rnams la'ang rang rang gi skal ba dang 'tsham pa'i gsung chos kyi tshim par mdzad cing / yul de dag gi mi dpon rnams kyis kyang phyag phyi
byas nas dmar khams phyogs la phebs pa'i lam na rma chu gtsang po zhes bya ba'i chu klung chen po zhig yod pa'i 'gram du sgar pa sngon ma rnams kyis slebs nas de nub de
gar sdod rtsis byas pa na rje'i zhal snga nas rjes su phebs te da lta chu la 'gro grabs gyis gsungs par/ phyags phyi ba rnams kyis mgrin gcig tu do nub thams cad thang
yang chad nyi ma yang 'phyi mor song 'dug pas 'di gar bzhugs na legs pa 'dra zhes nan gyis zhus kyang ma gsan par da lta 'gro grabs gyis gsungs shing / mchod g.yog pa nam
shas la mgon po'i gtor ma zhig da lta chos la chu 'di la rgyob gsung pa'i bka' lung mdzad pa na khong gis kyang de bzhin du byas pas chu la che chung du mngon pa ci yang
ma byung / de rjes rje nyid kyi gtor ma chu la rgyag pa gnang bas lcags kyi tho lum me 'bar ba chur 'phangs pa lta bu'i sgra 'jigs su rung ba zhig byung zhing / chu de yang
de ma thag nas sum gnyis bri ba tsam du song / der rje rang gis chu de la sngon la phebs shing de rjes sgar pa gzhan rnams kyang bar chad med pa chu'i pha rol tu sleb/
der gnas pa tsam na chu de sngar bas kyang bcu 'gyur tsam gyis che ba tsam du song bas sgar pa thams cad 'jigs shing skrag la ngo mtshar zhing blo bde bar gyur/ rje'i gsung
nas da mgon po la gtang rag gi mchod gtor phul/ thams cad ja

skol la blo bde bar 'thung gsung pa'i bka' lung phebs/ de'i rgyu mtshan yul phyogs de na gnas pa'i skye bo rnams kyis thos pa na/ sngar rma chu gtsang po la sus kyang rab ma
thon pa la da lan 'di 'dra ba'i rab 'don pa 'di su zhig yin nam zhes thams cad 'jigs shing ha las nas ngo mtshar ba'i gtam du gling bar byed de/ de nas yul phyogs gzhan
zhig tu phebs pa na chos la mi mos pa'i bon po gdug pa can 'ga' zhig gis sngar gyi lo rgyus rnams thos pas zhe 'jigs kyang phrag dog gi dbang gis sems la rang dbang ma thob
par dpon slob rnams la mtho 'tshams pa'i sems kyis sngar thog lam rgyun par yod pa'i sa cha shin tu gnyan pa sus kyang sdod mi nus pa zhig tu sgar sa khungs bstan/ der
dpon slob rnams kyis bzhugs pa na srod thum pa nas sprin nag 'dus shing 'brug sgra shin tu drag pa na/ glog 'phreng rgyun mi chad pa tho rangs kyi cha ma zin gyi bar du
mu ma chad par byung zhing / mi ma yin gyi cho 'phrul sbal pa nag po shin tu che ba 'jigs su rung ba zhig phya ther gyi nang du byung ba la/ rje nyid kyis khro bcu'i srung
'khor dang / bde mchog gi go cha drug la brten pa'i srung 'khor gdug rtsub kyi sbyor ba ma zhig bar du mdzad cing / phyags phyi ba rnams kyis sbal pa bsgral bas/ de nas
zhag 'ga' yar gyi bar gang phebs sar sprin nag po bya ra byed pa'i rnam pa byung ba de zhag re bzhin phar 'gyang phar 'gyang song zhing thog la sogs pa'i bar chad kyi rnam
pa gang yang ma byung bas/ sa phyogs de skor la yod pa'i bla dpon mi dpon don dpon sogs thams cad gnas 'dir bzhugs tshugs pa 'di pa dpon

slob las ma byung zer/ kun ha las shing dad pa thun mong ma yin pa skyes nas zhabs tog kyang phun sum tshogs pa bsgrubs/ de la sogs pa mthu stobs nus pa bsam gyis mi khyab
pa'i snyan grags kyis bon po gdug can rnams dang / gzhan yang grub mtha' rigs mi gcig pa'i gang zag thams cad kyang mtho 'tsham pa'i spros pa chod cing / ngo mtshar ba'i
gnas su 'dzin pas dpal ldan sa skya pa'i bstan pa phyogs der nam langs shing nyi ma shar ba lta bur gyur/ de nas sre'i nya brag dgon par phebs te/ der bzhugs kyi tshogs pa
rnams la bla ma gong ma'i bka' 'bum gyi lung la sogs pa gang la gang 'dod kyi chos kyi 'khor lo rgya chen po bskor bas thams cad mi phyed dad pa'i dpal la bkod/ mdor na
khams kyi stod smad bar gsum du lo gsum/ yar mar lo gnyis te kun dril ba'i lo lnga'i bar la khams phyogs kyi gdul bya rnams kyi don rgya chen por grub par mdzad do/ /rgyal
dbang rgyal ba'i 'phrin las bdag po ste/ /dad can dad pa'i shing rtas spyan drangs nas/ /bod yul bod chen sa yi sman ljongs su/ /skal bzang skal bar 'tsham pa'i chos 'khor
bskor/ /de tshe phrag dog dug chus snying myos pa'i/ /skye ngan ro 'dzin bskyod pa'i 'khrul 'khor las/ /legs byas dge ba'i ljon shing kun bsreg pa'i/ /mi bzad dmyal
ba'i me lce cher 'bar ba/ /khyed kyi mthu stobs bka' yi springs yig gis/ /bdun phrag zhag gi pha mthar son pa na/ /sdig can gtso bo pu tra nag pos bsgral/ /lhag ma ser bas
btab pa'i bung

ba bzhin/ /de nas dug dang ral gri'i 'phrul 'khor ltar/ /rnam pa kun tu mi dge sbyin byed pa'i/ /chos min smra ba'i tshig gi 'khri shing gis/ /gnam lcags rgyun mar 'bab pa'i
lam srang du/ /rab gus bkur sti'i zol gyis bzhugs yul bstan/ /de na sbrul nag thibs 'dra'i sprin gyis phyogs kun mun pa'i khung bur byas/ /rab 'jigs gshin rje'i lce ltar
myul ba'i klog dmar reg byas bsreg pa snyam/ /ri grums chu gter ral ba lta bu'i 'brug sgras klad pa'i 'bigs lta'i tshe/ /gdug can 'byung po sbal nag khros pa'i gzugs kyis
mngon sum 'ongs par gyur/ /de tshe khyod kyi ting 'dzin rdo rje'i gur/ /cung zad tsam yang g.yo bar ma nus shing / /stobs chen 'byung po rdo rje'i zhing du bsgral/ /'jigs
rung cho 'phrul rmi lam ji bzhin yal/ /zla dbang sgra gcan sprin las grol ba ltar/ /nag phyogs bdud kyi g.yul las rnam par rgyal/ /snyan grags zla ba dkar po'i utpal
gyis/ /yid ldan rna ba'i dge tshal mdzes par byas/ /brgal bar dka' ba'i chu klung chen po yang / /gnam lcags bab 'dra'i gtor chen gyis bsnun pa'i/ /de ma thag tu rdzing bu'i
rgyun bzhin gyur/ /skye bo kun gyi ngo mtshar gtam du gleng / /bdag chen rdo rje 'chang chen po'i rnam thar yid 'phrog utpa la'i do shal zhes bya ba las bod chen po'i
rgyal khams su byon te/ bstan pa dang sems can gyi don rgya chen po mdzad pa'i skabs te lnga pa'o// //yongs 'dzin mkhas grub dbang po du ma las/ /zab cing rgya che'i dam
chos kun nod de/ /dben pa'i ri khrod bas mtha'i sman ljongs su/ /sgrub pa snying por mdzad la phyag 'tshal lo/ /de nas khams phyogs su dad ldan gyi slob ma rnams kyis phul
ba'i gser/ g.yu/ dpyad dngos/ ja gos dar/ rta dre'u/ mdzo pho mo la sogs

pa zang zing gi dngos po stobs rab tu che ba dang bcas/ 'gal ba zhes bya ba sa mo glang gi lo la dbus su phebs/ rnam 'gyur zhes bya ba lcags pho stag gi lo la gdan sa chen
po dpal ldan sa skyar gegs med du phebs te/ rje btsun 'jam dbyangs chen po yab sras kyis gtso mdzad/ gdan sa chen por bzhugs pa rnams la 'bul ba mang ja 'gyed bcas stobs
che ba dang / 'jam dbyangs gzi 'od 'bar bas thog drangs bla ma gong ma'i gzims khang so so na bzhugs pa'i rten gsum ngo mtshar can rnams kyi drung du yang na bza'/ snyan
dar/ dkar me la sogs pa'i mchod pa'i sprin phung bsam gyis mi khyab pa phul nas/ sangs rgyas kyi bstan pa yun ring du gnas pa'i gsol 'debs smon lam yang gnang ngo / /de nas
dga' ba zhes bya ba chu pho 'brug gi lo la yab rje btsun 'jam dbyangs chen po zhing gzhan du bde bar gshegs pa'i thugs dgongs rdzogs thabs la sogs pa rnams kyang phun
sum tshogs par bsgrubs shing / bzhi thog bla brang chos gzhis dang bcas pa thams cad rje btsun gcen la phul te/ bdag nyid bya bral kho na la thugs bstad/ 'jam dbyangs dkon
mchog bzang po'i drung du slar yang nges pa'i don gyi nying khu zab don rdo rje rnal 'byor sbyor ba yan lag drug pa'i bka' drin gsan par mdzad pas rnam kun mchog ldan gyi
stong nyid rdul phra rabs kyi chos las 'das pa/ rtogs sgom thams cad dang bral ba rnam par mi rtog pa'i ye shes phyag rgya chen po thugs rgyud la 'khrungs shing brtan
pa thob bo/ /nges don dkar po'i mun

khang nag po der/ /ye shes me lces sdig sgrib ma lus bkrus/ /stong nyid ngang du snang brnyan ci yang shar/ /gzung 'dzin srog bcad 'chi med go 'phang brnyes/ /lo de'i hor zla
bcu pa la rgyal mkhar brtse bas gdan 'dren zhus te nor bu khyung rtser phebs/ sde pa dpon blon rnams la gsung chos kyi bka' drin stsal/ sde srid 'di pa dang dpon slob
'brel ba'i thog ma 'di yin/ rnam rgyal zhes bya ba chu mo sbrul gyi lo la slar yang mus su phyag phebs te/ rje sems dpa' chen po'i sku gdung la mjal ba dang thugs dgongs
rdzogs pa'i phyir du mang ja 'gyed bcas la sogs pa phun sum tshogs par bsgrubs/ rje sangs rgyas dpal bzang pa/ grub chen kun blo ba/ chos rje blo rin pa rnams la slar yang
rgyud sde bzhi dang rjes su 'brel ba'i chos skor mang po gsan/ dam pa de dag gis kyang rje nyid las gsung chos kyi bdud rtsi nod par mdzad/ rgyal ba zhes bya ba shing pho
rta'i lo la yang nor bu khyung rtser phebs te/ zla ba bzhi tsam gyi bar du chos kyi 'khor lo bskor/ bar skabs su rje btsun gcen gyi drung du'ang 'jigs byed ro langs brgyad
skor rwa lugs kyi dbang / sa lugs kyi phag mo zhal gnyis ma'i byin rlabs/ mai tri mkha' spyod kyi byin rlabs/ 'dod rgyal gyi rjes gnang / rta mgrin nag po lcags ral
can gyi rjes gnang / phyag rdor u tsa'i rjes gnang / de'i yi ge jo nang pas mdzad pa'i lung / dril bu skor gsum gyi rjes gnang / theg chen chos kyi rgyal po'i bka' 'bum gyi
lung / nag po chen po'i yi ge mang po'i lung sogs gsan par mdzad/ theg chen chos rje'i zhal slob rnal 'byor gyi dbang phyug chen po chos

rje dpal ldan legs pa'i drung du dpal dus kyi 'khor lo'i sku gsung thugs yongs su rdzogs pa'i dkyil 'khor du dbang bskur ba dgra nag pa lugs kyi dbang / rje btsun srung ba
lnga'i dbang / 'dod rgyal gyi man ngag gzhung dang bcas pa/ grub chen tshem bu pa nas brgyud pa'i thugs rje chen po'i dmar khrid/ de'i 'khrid yig dpal ldan bla ma dam pas
mdzad pa sogs gsungs pas chos kyi rnam grangs mtha' yas pa zhig gsan ces thos/ gser 'phyang zhes pa me mo bya'i lo rgyal rtse bas spyan drangs pa'i phebs lam ngor la mdzad
de/ rgyal tshab dam pa kun dga' dbang phyug pa'i drung du dpal kye rdo rje'i rgyu dus kyi dbang bskur rgyas pa Dom bhi he ru ka'i byin rlabs nyin srung mtshan srung gi
bzlas lung man ngag dang bcas pa/ bdag med bstod 'grel gyi lung rnams gsan cing / der bzhugs pa'i tshogs pa rnams la'ang a ra pa tsa na'i rjes gnang la sogs pa rang rang
gi 'dod pa dang mthun pa'i chos 'brel gyis tshim par mdzad/ de nas rgyal rtser phebs nas sde pa yab sras sogs la gsung chos kyi bka' drin stsal/ lo de'i ston gdan sar phyag
phebs/ phyag rdzas kyi lhag ma gos dar ras yug brgya tsam gyis gtso byas dpyad dngos gang yod rje btsun gcen gyi phyag tu phul/ bdag po slob dpon chen po ye shes dbang
phyug pa tshogs dbus la bzhugs pa'i gdan sa'i dge 'dun gzhis bzhugs gang 'dug la'ang mang ja gos dar la sogs pa'i 'gyed bcas phun sum tshogs pa gnang / rten gsum rnams
kyi drung du'ang mar khal

brgya phrag tu sbrel ba'i dkar me'i phreng ba sogs mchod pa'i sprin phung bzang zhing gya nom pa 'bul bar mdzad do/ /de ltar na/ tshul gnas thos dang bsam ldan pa/ /sgom pa
la ni rab tu sbyor/ /zhes dang / shes rab rgyas byed pa ni thos pa ste/ /de dang bsam pa gnyis po yod gyur na/ /de las sgom pa yang ni 'byung bar 'gyur/ /de las dngos grub
bla na med par thob/ /ces dang / gal te ma thos pa tsam gyis don mthong gyur na sgom pa don med 'gyur/ /gal te thos pa yang sgom 'jug 'gyur na bstan pa don med 'gyur/
/ces sogs gsung pa ltar/ dge slong rdo rje 'dzin pa'i brtul zhugs la gnas pa'i sgo nas sdom pa gsum gyi tshul khrims rnam par dag pa la nyes ltung gi dri ma phra zhing phra
bas kyang ma gos pas gzhi bzung nas sngar smos pa'i yongs 'dzin de dag dang / khams su bya bral ba bla ma zhig la 'jigs byed rwa lugs kyi yig chung zab mo rnams kyi lung
gsan pa lta bu'i gsang ba'i bla ma 'ga' dang bcas pa las zab cing rgya che ba'i chos kyi sgo mtha' yas pa dang / bye brag tu yang gsang ba las kyang ches gsang ba'i snyan
brgyud zab mo'i gdams pa ji snyed cig gsan par mdzad cing / de dag kyang gsan pa tsam du ma zad tshig don gyi cha la sgro 'dogs mtha' dag legs par chod nas rtse gcig
tu nyams su len par mdzad pa yin te/ de yang dgung lo sum cu pa rnam rgyal zhes bya ba chu mo sbrul gyi lo nas bzung ste/ sgyur byed ces bya ba sa mo phag gi lo'i bar lo
bdun tsam gyi ring la gong du brjod pa'i tshul gyis chos ldan gyi dgos pa gal che ba re re tsam ma gtogs phal cher skyed lhas/

bya 'gyur/ gdan sa chen po rnams su sku mtshams kho na la bzhugs nas/ rim gnyis zab mo'i ting nge 'dzin gyi nyams bzhes dang / rig sngags zab mo'i bsnyen sgrub sogs la rtse
gcig tu brtson par mdzad pa yin no/ /dus rgyun du nyin zhag re'i nang gi nyams bzhes kyi rim pa'ang dpal ldan sa skya pa'i nyams bzhes kyi snying po lam zab mo bla ma'i
rnal 'byor/ dpal kye rdo rje'i phyi nang gi bskyed pa'i rim pa lam dus kyi dbang blang ba dang bcas pa bzlas brjod kyi mtha' brgyan pa/ rdo rje rnal 'byor ma nA ro mkha'
spyod kyi bskyed rdzogs rnal 'byor dang bcas pa/ rnal 'byor dbang phyug gi sgrub thabs thun mong dang thun mong ma yin pa bsrung ba dang bcas pa ste chag med bzhi ru grags
pa rnams dang / ma rgyud 'khor lo bde mchog lo nag dril gsum gyi bskyed rdzogs rnal 'byor dang bzlas pa dang bcas pa/ pha rgyud kyi nyams bzhes bcom ldan 'das gshin rje
gshed dmar po lha lnga'i bskyed rim/ rdzogs rim shin tu spros med kyi rnal 'byor dang bcas pa/ dpal rdo rje 'jig byed kyi bskyed rim bzlas pa dang bcas pa rnams/ thun bzhi'am
gnyis kyi rnal 'byor gang rigs thugs skabs dang sbyar te mdzad/ gzhan yang tshe dpag med la sogs pa'i lha'i rnal 'byor du ma dang / mdun bskyed kyi maNDal sgrub mchog
sngon du 'gro ba'i sgo nas bstan srung dbang po rnams kyi bsnyen sgrub mchod gtor/ bskang gso'i rim pa dang bcas pa 'chag med du mdzad/ thun 'tshams rnams su'ang bzlas
pa/ gtor ma/ gsung rab klog pa/ sAtstsha 'debs pa/ skor ba mdzad pa/ snod

ldan gyi slob ma la chos kyi 'khor lo bskor ba sogs mdor na chos spyod rnam pa bcu'i nyams len gyis dus 'da' zhing / de thams cad kyang lta ba 'khor 'das dbyer med kyi nyams
bzhes dang ma bral ba'i ngang nas rnal 'byor rnam pa bcu'i lam du bsgyur bar mdzad pa yin no/ /de ltar su dag nags khrod dben par dga' ba yi/ /dge sbyong de ni shin tu
bde ba myong / /zhes dang / tshul khrims yongs su dag par rab gnas te/ /bsam gtan bsam mi khyab la rtag gnas shing / /su dag nags khrod zhi bar dga' ba ni/ /de dag nam yang
yid gnyis 'ong mi 'gyur/ /ces gsungs pa ltar/ dben pa'i ri khrod rnams su tha mal gyi spyod pa lta ci smos/ gnyid dang le lo la sogs pa'i btang snyoms kyi ngang du'ang
cung zad tsam yang mi gnas par rtse gcig tu nyams su len pa la brtson par mdzad pa'i mthus/ so sor thar pa'i nyams len gyi gtso bo lta ba bka' rtags kyi phyag rgya bzhi
thugs rgyud la 'khrungs pa'i 'khor ba mtha' dag sdug bsngal gyi rang bzhin me 'obs lta bur bde ba'i skabs med pa dang / mi rtag cing g.yo ba'i rang bzhin nges pa med pa rmi
lam gyi snang ba ltar gzigs pas/ 'jig rten chos brgyad kyi rtogs pa mtha' dag mkha' la sprin dengs pa ltar song zhing / de'i stobs kyis/ bung bas me tog sbrang rtsi bzhin/
/chos kyi don tsam blangs nas ni/ /kun la sngon chad ma mthong zhing / /'dris pa med par 'dug par bya/ /zhes dang / phrad na dga' bas mgu byas te/ /'dris chen nyid du
mi 'gyur bas/ /tha mal pa tsam nges par bya/ /zhes gsungs pa ltar/ 'jig rten sde dpon la sogs pa gang la yang

mthun 'jug dang / ngo bsrung la sogs gtan nas mi mdzad/ tshur zhabs kyi padmor 'dud cing gus pas mchod pa na chos kyi bka' drin ci rigs pa bstsal nas/ slar yang ngang pa padma'i
tshal du 'jug pa ltar/ /thugs dam dang sku mtshams kyi rim pa nges pa can la rang dbang du 'jug par mdzad pa las sus kyang cung zad g.yo bar mi nus pa yin no/ /byang
chub kyi sems rnam pa gnyis thugs rgyud la legs par 'khrungs pa'i rtags mgon med cing 'phongs pa nad sdug bsngal la sogs pas gzir ba'i nyam thag pa rnams gzigs pa na/ de
dag la nye bar mkho ba'i zas dang / gos dang / sman la sogs pa phyag nas bdar de gnang bar mdzad cing / rje rang gis de dag gi nad g.yog dang dbugs dbyung ba la sogs pa
mdzad pas/ nad la sogs pa de 'phral du grol bar 'gyur ba phal cher la yong bar snang ste/ dper na sgom sde'i bla ma ngag dbang grags pa zhes bya ba 'phan yul gro sar gsung
ngag gnang ba'i dus nad drag po zhig gis btab pa la 'tsho byed mkhas par byas pa sus kyang ma phan zhing /mo rtsis sogs thams cad kyis 'chi bar thag bcad pa'i tshe rje
nyid kyis gzigs shing sman thun gcig gnang bas de ma thag nad las grol ba lta bu'o/ /de bzhin du gzhan dag la yang / sman dang sman pa nyid dag dang / /de yi nad g.yog byed
par shog /ces gsungs pa ltar/ bsod nams chen po thob pas nad g.yog legs par byed dgos pa yin zhes ched du bka' stsal bar mdzad/ de mthun snyom chung

chos don du gnyer ba zhum zhing nyam dma' ba dag byung na sku mtshams 'og tu yang 'jal ka thogs med du gnang zhing / mjal ma thag nas dgyes tshor chen po dang bcas te lugs
gnyis kyi sgo nas de'i sems bsrung ba la brtson par mdzad par yin no/ /rig 'dzin sngags kyi sdom pa'i nyams len mthar phyin pa'i rtags/ phyi nang snod bcud thams cad lha
dang gzhal yas khang gi rnam par thogs med du 'char zhing / de dag kyang gsal stong dang / bde stong dang / rnam kun mchog ldan gyi stong nyid kyi ngang du nyams su myong
zhing rol par mdzad pa yin la/ skal ldan gyi slob ma dag la'ang dang por ting nge 'dzin skye ba'i rgyu'i gtso bo lus gnad 'di bzhin du bya zhing bsgom/ de ltar byas pas
sems la rtog pa 'di ltar du 'char/ de la bogs 'don na 'di ltar du bya/ gegs kyi rnam pa 'di lta bu byung na gegs sel gyi dmigs pa 'di lta bu nyams su len gsung ba la sogs
pa 'khrul med kyi gdams pa zab mo'i sgo nas phyogs gzhan du mi 'khyams par phyag rgya chen po mchog gi dngos grub kho na la sbyor ba mdzad pa yin no/ /gzhan yang gang zag
'ga' zhig la dam pa 'di'i chos kyi grwar sleb pa dang / zhal mthong ba dang / gsung thos pa tsam gyis ting nge 'dzin khyad par can ngang gis skyes pa dang / dbang gi dus
su ye shes thog babs su babs te lus 'phar g.yo dang ngag saM skr-i ta'i skad du smra ba dang / sems la spros bral gyi ye shes su 'char ba sogs phal cher la 'byung bar snang
zhing / thun mong gis las bzhi sgrub tshul gyi

gdams pa gnang ba rnams kyang ji skad gsung ba bzhin 'grub pa sha stag byung bar snang / mdor na sku mthong ba/ gsung thos pa/ mtshan dran pa tsam gyis kyang srid zhi'i 'jigs
pa mtha' dag las skyob nus pa'i dbang phyug chen por bzhugs pa yin no/ /zung gis lhag pa'i bshes gnyen phyogs kyi grangs/ bka' drin phul byung rje btsun bla ma bzhi/ /gsung
ngag chu bo 'dus pa'i dam pa gsum/ /'gran zla kun bral 'dren mchog dbang po gnyis/ /gzhan yang sbas pa'i rnal 'byor 'ga' dag las/ /zab cing rgya che'i chos tshul kun
nod cing / /khyad par sa skya'i rje btsun yab sras las/ /'ongs pa'i snyan brgyud bdud rtsis khyod thugs gtams/ /de ltar thos bsam rgya mtsho'i pha rol son/ /dben sa yid
bzhin sman ljongs nyams dga' bar/ /gsang chen rtogs pa'i nor bu ci yang thob/ /byang phyogs grub rig 'dzin pa'i ded dpon gyur/ /bdag chen rdo rje 'chang po'i rnam thar yid
'phrog utpala'i do shal zhes bya ba las/ dben pa'i ri khrod la bzhugs nas zab mo'i nyams len gtso bor mdzad pa'i skabs te drug pa'o// //yid bzhin chu mtshor ngang mo rtsen
pa bzhin/ /tshangs pa'i bu mo da dung blo mtshor rol/ /thun mong min pa'i rtogs brjod 'di smra yi/ gnas gsum DA kis gnang ba'i skabs phye zhig /dam pa'i sgyu 'phrul
rol mo lha yi rnga/ /skal bzang gtsug phud can la sim pa ster/ /skye ngan log rtog kha da'i mdun sa ru/ /nam yang smra bar mi bya sa ma ya/ /zhes gnang ba nos shing gsang

bar gdams nas da ni thun mong ma yin pa gsang ba las kyang ches gsang ba'i rnam thar gyi cha shas 'ga' zhig gleng bar bya ste/ bstan pa'i mnga' bdag sa chen kun snying zhabs/
/zhing 'dir ngur smrig 'dzin pa'i tshul bzung nas/ /grub pa mchog gi rnam 'phrul grangs med bstan/ /ngo mtshar bsam mi khyab la phyag 'tshal lo/ /de yang rje btsun dam
pa 'di ni dpal brtse ba chen po sa skya pa kun dga' snying po de nyid gsang chen zab mo'i bstan pa spel ba la ched du dgongs nas/ slar yang rang gi rigs su rnam par 'phrul
pa'i gar gyis rol par gnang ste/ rje mus chen gyi drung du gsung chos gsan pa la phebs pa'i tshe'ang gong du smos pa ltar/ rje sa chen gyis rnam thar gnang nas khyed rang
gi chos rnams 'di na yod pa yin gsung pa dang / slob ma gzhan su la yang ma gnang ba'i gsung ngag rin po che slob bshad yongs su rdzogs pa rje 'di kho na la gnang zhing
/ sgrub pa lung sbyin gyi dus su'ang chos bdag po la 'phrod pa yin no gsung pa dang / mgon po'i rten bse'i ga'u'i nang na yod pa'i sgrub thabs las sbyor gyi yi ge deng
sang ga na yod dkar chags sogs gzhan gang du'ang mi gsal ba la/ rje nyid kyi gsung las/ sa chen zer ba'i bgres po des gter du sbas pa yin pa 'dug gsungs pa dang / sgo rum
dpe khang sogs kyi rje sa chen gyi phyag bris gang yin ngo thogs med du mkhyen pa la rje btsun rdo ring pa chen pos 'di ltar mkhyen pa'i rgyu mtshan gang lags zhus pas/
de'i rgyu mtshan shin tu che ba zhig yod de tsam gyis chog /gzhan la de 'dra'i sgros ye ma gtong

gsung ba sogs rgyu mtshan du ma la brten nas the tshom med par nges so/ /zhes kho bo'i bla mas yang dang yang du gsung ba thos so/ /dus lan gcig gi tshe kha'u'i chu tshan nang
du thugs dam la mnyam par bzhag pa'i dus su rdo rje lus kyi dkyil 'khor lha brgya lnga bcu rtsa bdun lag mthil gyi ri mo ltar mngon sum du gzigs shing / de yang gsang
gnas kyi lha tshogs cung zad mi gsal zhing / snying ga'i thugs rdo rje'i lha tshogs ched du gsal zhing 'od zer mtha' yas pa 'phro ba zhig 'dug pas nged rang la 'phrin las
kyi brgyud 'dzin ha cang mi mang zhing gang yod nges don la blo kha phyogs pa zhig 'ong ba 'dug ces rje btsun rdo ring pa chen po la dngos su gsung ba gnang ngo / /'di
lta bu ni rnal 'byor gyi dbang phyug gi thun mong ma yin pa'i man ngag las/ nang ma mthong bar phyi mi mthong / /zhes gsungs pa'i don/ lus rtsa'i dkyil 'khor lhag pa'i lhar
mthong ba/ zag med sa dang po'i bden pa mngon du mdzad pa'i ltas thun mong ma yin par snang bas shin tu ngo mtshar ba'i rnam thar du 'dug go /skyes lhas su 'jigs byed
drug cu pa'i phyag len gyi 'grig gnang dus/ rje btsun rdo ring pas gtso mdzad las dag pa'i slob ma kha cig gis zhal ras kyi mdangs mthing nag tu 'gyur ba gzigs shing / lum
pa chos mdzad pas rje'i dbu la mthing gi mdog lta bu'i rwa sngo zang nge 'dug pa mthong zhes gleng / de bzhin du 'phan yul mkhar rtser 'jigs byed kyi drug cu pa mdzad dus
gtor ma la me 'bar ba kun gyis mthun grub tu mthong / rgyal mkhar rtser

phebs pa'i dus shig gi tshe 'jam dbyangs dkon mchog bzang po rtse chen gyi bla brang shar na sku mtshams la bzhugs pa la rje 'di nyid kyis mjal du phebs pas rje nyid ltag sgor
phebs pa na 'jam dbyangs chos rje rked sgor bsu ba la byon/ de'i tshe rje 'di nyid kyis zhabs sa la ma reg par phebs pa 'jam dbyangs chos rje pas gzigs te sa skya pas
grub rtags bstan byung gsung ba gnang / rje nyid la sku gsung thugs kyi nyams kyi rnam 'gyur bsam gyis mi khyab pa byung ba de dus kyi phyags phyi ba rnams kyis mngon sum
du mthong ba byung ba 'dug /skabs shig gi tshe bzhi thog blang brang dmar po'i bla ma mkhas btsun chen po'i thugs dam 'chams sku'i drung du mgon po lha brgyad kyi rtag
gtor la brten pa'i bsnyen pa mdzad pa'i tshe mgon po mngon sum du zhal gzigs pa'i phyag dpung g.yon gyi steng du me 'bar ba dang / g.yas pa'i gri gug gi phyogs bzhi'i rwa
med par rwa dbus ma la me 'bar ba zhig gzigs snang la byung bas rin chen sgang pa la brten pa'i gdung brgyud nged rang sku mched ka yin pa 'dra gsung ba'ang bu slob grwa
pa kun la gsung rgyun thor bur byon/ de phyin chad dus dang rnam pa thams cad 'bral med du zhal gzigs par 'dug /de dus kyi mgon po che ba'i zhal gzigs ngo bo bkod pa'i sku
dngos dang khyad par med pa'i bris sku khyad par can de deng sang rgyal mkhar rtse na bzhugs par snang ngo / /de bzhin du dpal ldan lha mo 'dod pa khams kyi dbang phyug
ma 'di'ang snga mo nas skabs skabs su zhal ston pa zhig 'dug gsung ba phyags phyi ba ngos ma 'ga' la phebs pa dang / khyad par a

gro'i dgon pa don grub gling du bzhugs pa'i tshe mngon sum zhal bstan nas 'khor gyi tshul bzung ba'i dam nyams shig 'dug 'di ngas sgrol ba yin gsung / nga la'ang bskang gso
zhig rtsoms gsung pa la brten nas lha mo'i bskang gso khyad par can 'di thugs rtsom kyang gnang ba yin no/ /mthu stobs kyi dbang phyug dpal mgon zhabs bzhi pa'i sku dngos
kyang zhal gzigs nas mgon po 'di dar nag po'i phod ka bzhes pa zhig yod ces yang yang gsung ba dang / lan cig skyed lhas mgon khang du mgon po 'di bram ze dkar po'i rnam
pa dar dkar po'i gos can phyag g.yas pa na rtse gsum dang snying 'dzin pa/ g.yon na thod khrag 'dzin pa yum bzhi dang bcas pa mngon sum du zhal gzigs te/ de'i phyin nas
mgon khang der phebs res kyi de 'dra'i rnam pa can du byas nas bsu ba la 'byon pa yin pa 'dug /gzhan yang rgyun par gtor bsngo mdzad dus chos skyong 'khor bcas rnams nam
mkhar khra chab be bzhugs pa la 'bul ba'i gzigs snang yong ba yin ces thos/ dam can pu tra 'khor bcas ni rgyun par drung du gnas nas bran ltar las kun bsgrub pa yin 'dug
pas lan cig rje btsun rdo ring pa chen po la rje'i zhal nas mdang pu tra 'dis mi zhig gi mgo dar gyis gril ba khur nas 'ur sgra dang bcas te sgo rum la song gsung ba byung
'dug /skyed lhas su sde dpon 'ga' zhig gis gtor gsos 'ongs dus sgrub khang sum cu rtsa gsum gyi steng du sngags pa nag po thod 'phreng 'dzin pa zhig gis ma Ni bskul ba'i
'chams stangs byas pa na kha'u'i lung pa

thams cad 'dar ling ling 'ong gi 'dug gsung ba dang / skyes lhas rgyal po 'di mgon po'i 'khor gyi ru 'dren zhig yin pa 'dra/ lha 'dre gzhan 'di tsho skyed lhas mgon khang gi
nang du ye yong mi nus par 'dug na'ang thal mar yong gin 'dug /skyed lhas kyi shing phung re'i rtsa ba na'ang mgon po'i 'khor du gtogs pa'i lha 'dre gdug pa can stobs chen
re re gnas pa yin gsung ba sogs 'od gsal gyi ngang nas thams cad thogs med du gzigs pa yin pa 'dug /bstan srung rnams kyis ji ltar bsgo ba'i bka' rnams kyang thogs med
du sgrub par gnang ste/ lan cig skyed lhas mgon khang du mgon po 'khor bcas las la bskul ba'i thugs dam zhag bdun gyi bar du gnang bas yum chen sring mo bzhi po khrag gi
ral pa shin tu ring ba dang bcas mgon khang du phebs las grub yod pas gtang rag dgos zer yus pa'i tshul du ral pa sprugs pas khrag 'thor ba rje rang gi sku lus la thor
thor yong ba dang / de nas mtshad phyin pa na bsgral ba'i byad ma mgo la gser gyi dbu rgyan gyon pa byad mdangs med cing cung zad ser ba ngo gnong ba'i rnam pas 'dug pa gzigs
shing las mthar phyin pa grub pa dang / yang dus phyis gal che ba zhig gi dus mgon po 'khor bcas las la bskul ba na las de mthar phyin pa grub pa'i tshe gzigs snang
la lung pa shin tu yangs pa zhig gi dkyil na tshur mgon po nyid mi dpon chen po tshul du byas rta nag po zhig la chibs/ phyag g.yas pas mdung skor mdzad cing mdun ma len
na 'di bzhin len pa yin gsungs nas zhal po 'don pa'i rnam pa mdzad cing 'byon pa gzigs/ skyed lhas su sku

mtshams dam pa bzhugs pa'i skabs shig tu 'byung po chen po zhig dge bshes kyi chas su byas te snam sbyar ber thul sogs brtsegs ma mang rab gyon/ lag tu gtor ma khyer/ 'khor
stobs che ba dang bcas kha'u'i gzhung lam la zhugs phyag 'tshal sgang du slebs pa na 'phags pa brag khung gi gtor khang ldebs la dpal mgon chen po'i sku bram gzugs rje rang
gi phyag nas ma zhig bkram yod pa las 'od zer sngo nag phyogs mtshams kun tu 'phro ba dang dus mnyam du mi rkang gi gling bu'i sgra skad shin tu che ba drag pa zhig bus
byung bas skad cig de nyid la bar snang la sprin nag po 'khrigs 'byung po yod pa'i sa der thog ser shin tu drag po dang bcas babs song bas 'byung po 'khor bcas gar song
cha med du song ba byung / de dus kyi bris sku de yang rgyal mkhar rtse ba la gnang nas yod do/ /lan cig nor bu khyung rtser phebs pa'i tshe chos rje rkyang 'dur ba dpon
slob dang / gzims khang ste 'og tu mdzad nas bzhugs/ rje dpon slob rnams kyis tshoms chen 'og tu chos skyong rnams las la bskul ba'i rol mo drag du brdung ba mdzad pa na
steng du chos rje rkyang 'dur ba'i dgongs pa la mtshan nyid pa rgan po'i skyon gyis bslad pas rnga brdung ba 'di la rang 'byung sa chen po med dam snyam byung / de nas
cung zad song ba'i dus chos rje rkyang 'dur ba'i gzigs snang la sprul pa'i mi nag khyi nag bya nag sogs pho nya mang pos 'byung po chen po snam sbyar ta hun gser ma thang
thebs gyon pa dang bcas pa'i ske nas zhags pas bzung / lag pa bsdams pa zhig skar khung gi mthongs ka nas tshoms chen 'og ma'i 'brub

khung nang du thogs med du khrid song ba gzigs/ zhag gcig song rjes phyir shor song / dgongs thun gyi thugs dam gyi tshe slar yang gong bzhin khrid nas mthu dang stobs med
par dam la thogs pa gzigs te mi phyed pa'i dad pa thob/ de phyin chad rnga brdung la yid gang yod ches pa byung ba gda'/ yang skabs shig gi tshe rje 'di nyid rgyal rtse nas
gdan sa phyogs la phebs pa'i dus khong pa'i rnal lam du sgo rum gdong gi thad na yar rta pa zhig gi sna la a tsa ra dung long can zhig gis byas byung ba rmi bas/ sang
phyags phyi ba rnams la mdang rmi lam 'di ltar byung de ring mgron po su 'dra zhig 'ong ngam gsungs pa'i de ma thag rje 'di nyid bde ba can du phebs byung zhes thos pa dang
/ gzims dpon nam she grogs mched kyis phyag dpe mgon pod chen mo rgyal rtse nas blangs te sa skyar 'ongs pa'i lam zho nga'i mdar chom rkun pa 'ga' zhig gis bcoms te sde
pas phul ba'i gsol ja dang bcas pa khong rnams kyis khyer nas yul du phyin pa na yul der mi 'dod pa'i ltas sna tshogs byung zhing khyad par dpe gang du bzhag sar me 'bar
bas khong rnams kyis nyar cag ma nus par ras rdzong pa'i lag tu byung / de yang cho 'phrul sna tshogs byung ste rnam rtog gi ngang du yod pa las re zhig nas sman grong
drung rdor ba der byon pa'i dus de bzhin gyi gsung gleng byung bas rje'i phyag dpe yin par nges te/ rdzong pa dngos kyis 'bul ma nus par drung rdor ba brgyud nas phul/ de
phyin mgon pod 'di nyid deng sang bar gyi bu phyi dang bcas pa rnams la mgon pod me 'bar mar grags pa 'di byung / dpal 'khor bde chen du gsung ngag bzabs bshad gnang ba
zhig gi

dus tho rangs kha cig dpal mgon bram ze'i gzugs kyis mi 'di kha brdar drags 'dug pas na ru 'ong bar 'dug gsung ba'i snang ba byung bas/ de nub nas zhag 'ga' yar gyi bar khrag
'khrugs la brten pa'i sku khams mi bde ba byung bas mgon po'i chos la gces spras byed pa'i 'khu ldog tu dgongs nas de la dmigs pa'i mchod gtor phul bas sku khams legs
par dngas pa dang / yang skabs shig gi tshe gnas gsar ba'i gzhis rin chen sgang du phebs dus khong rnams kyis rtsis mgon gyi lha mo la bskang mdos phul ba'i tshe/ rje nyid
kyis khyod kyi lha mo la bskang mdos yang yang dgos pa 'di 'dra skog pa la gsungs pas lha mo de cung zad ma mnyes par de nub tho rangs rje thugs dam la bzhugs pa'i mdun
du shin tu 'jigs pa'i cha lugs su bstan nas byon pa na bar chad bya bar ni ma nus/ rnal 'byor pa lta ba la blo sbyangs 'dug gsung / zhal cung zad 'dzum pa dang bcas nas
de nyid du mi snang bar gyur/ gzhan yang 'od gsal gyi gzigs snang la thog bcas kyi dngos pos sgrib mi nus par ji lta ba thams cad gzigs par snang ste/ lan cig sa skya bla
brang shar na gsung chos gnang ba'i dus rgya 'dre dpon g.yog rnams sa skya'i nye 'khor na sgar rgyab/ skabs su dpon po de'i thog tu gdugs nyi 'og tu slebs pa tsam byas/
sa skya la skor ba phyin ci log thangs re byas dus rgya 'dre mi gsad sogs yong ba zhig 'dug pa la/ rje nyid kyis thugs dam lta ba'i sgo nas me dmigs mang du gnang bas zhag
'ga' nas gsung chos pa rnams phyir 'gro ba dang mnyam du mi sog po'i rnam pa can 'jigs su

rung ba lus po kun la mes tshig pa'i ri mo yod pa zhig rje'i drung du thogs med du byung nas zhabs dbang zhig gnang dgos zhu ba la/ khyod su yin gsungs pas/ bdag rgya 'dre'i
dpon 'og ma drag shos yin/ kha sang nas khyed kyis dmigs pa mdzad pa des nged thams cad tshig /da lan dpon po na drags sku mdun du yong ma thub/ da nged rnams 'gro bas
thugs dam klod dgos zer 'di la zhabs dbang mi dga' 'am dgongs tsa na khos zhabs 'og tu mgo bcug nas khyed kyi slob ma brgyud 'dzin dang bcas pa la gnod pa mi byed pa'i dam
bca' 'bul/ khyed nam sangs rgyas pa'i dus nga 'khor gyi thog mar skye bar shog zer nas 'ja' yal ba ltar song ba dang / yang rje nyid kyi slob ma kun mkhyen go bo rab 'byams
pas sa skya nas sngon mo rdzong la chos bar la thegs khar/ 'dod chos 'ga'i gsol ba 'debs par mdzad pa'i tshe rje nyid kyi gsung nas da lo chos rje pa sku tshe la bar
chad cig yong ba 'dug cing ding sang sa skya pa'i bstan pa la khyed shin tu gces par 'dug pas da lan 'di gar bzhugs thugs dam tshe sgrub nges pa can zhig cis kyang mdzad
pa drag /de bar dpon slob du bzhugs pa'i zhabs tog nged rang gis byed/ de rjes chos kyang gang dgos 'bul gsung ba gnang dus/ da lo nged rang la'ang rnam rtog che rab zhig
yod na'ang gra pa cogs shi 'di rnams kyis dbang med byas gsungs nas phebs/ sngon mo rdzong du phebs rjes zhing gzhan du gshegs tshul bstan pa dang / lan cig skyed lhas
kyi gzims khang shar 'khris kyi phyir gsung chos gnang ba'i dus chos nyan pa rnams tshogs grub

rjes de ring chos nang du 'chad gsung / dpon slob rnams glo bur du nang du phebs pas de 'phral rba ba chen po zhig chos grwar babs pa byung / yang sa skya nas dge bshes thugs
dam pa bzang por byas pa skabs skabs su khams 'dus pas gar 'gro cha med pa zhig yod pa des skyes lhas su mtshams byas pa'i dus yang don nas btsal bas ye ma rnyed par khu
bo zhig yod pa des rje nyid kyi drung du rgyu mtshan phul bas khyod rang sems phral ma byed/ khong la 'di brgal ba na grogs mched cig gi sa na 'phrad 'dug gsung pa ltar
der phyin pas de kho na ltar 'dug pa dang / gzhan yang slob ma sbyin bdag mang pos brtag pa sogs zhus pa'i tshe 'di ltar 'byung zhes lung bstan pa rnams ji lta ba bzhin
thog tu babs pa sha stag 'byung ba yin ces thos so/ /glegs bam 'dzin pa gos dkar du kU las/ /rnam rol brtse chen snying po'i zhabs can des/ /rigs kyi thig le'i dga' tshal
bsti gnas su/ /gur gum bla gos gsar pa'i 'dab 'phreng bzung / /nyi ma'i gnyen gyis nai ranydza na'i 'gram/ /rtse gcig bsam gtan mngon mdzad ji lta bar/ /rdo sol rlabs 'phreng
g.yo ba'i rdzing bu'i ngogs/ /rang lus rgyal ba'i dkyil 'khor mngon du gyur/ /de ltar grub dbang pad dkar mig can des/ /ting 'dzin gom pa gcig gi sgyu 'phrul gyi/
/zung 'jug rdo rje'i sa chen yud kyis thob/ /stobs ldan las kyi dri bzhon rgyu ba chad/ /tshe gcig lus la kha ba'i ri gseb tu/ /khyod kyi rdo rje'i nor 'dzin rtser 'dzegs
pas/ /byang phyogs 'di ni 'og min chen po zhes/ /sngon

med gtam 'di nges pa'i don du bsgrags/ /ma rungs gshed ma bstan srung rgya mtsho'i gtso/ /ma hA kA las zhal dmar dngos su bstan/ /ma mo kun gyi gtso mo 'dod khams mas/ /ma
ltar brtse bas ci gsung las kun bsgrubs/ /mthu chen gnyan gyi mgon po gdong bzhi pa/ /yum chen pho nyar bcas pas dus kun tu/ /dngos dang rnam 'phrul du mas zhal bstan nas/
/rdo rje'i bka' lung rna ba'i rgyan du blangs/ /dam can pu tra ming sring 'khor tshogs bcas/ /rnam rol du mas nyin mtshan thams cad du/ /he ru kaHdpal khyod kyi bka' yi
bran/ /ma bsgos par yang thogs med bsgrub par gyur/ /dngos kun bsgrib med gzigs pa'i ye shes spyan/ /mkha' la shing bal ltar g.yo'i rdzu 'phrul zhabs/ /gdul dka' ma lus
'dul ba'i mthu stobs gter/ /gsum brten bsgrub pa'i dbang po bstan pa'i dpal/ /khyod dang rnal 'byor dbang phyug gnyis/ /mkhas dang grub par mtshungs mod kyis/ /bi rU ral
pa'i khur gyis brjid/ /khyod ni ngur smrig gos kyis so/ /yongs 'du'i tshal na yid bzhin bu/ /sa la gnyis 'thung mkha' la sprin/ /pad mtshor dang mo khyod kyi zhabs/ /mkhas
grub yongs kyi gtsug na rgyu/ /e ma ho dam pa'i rnam thar ma yin sum rtsen gzhon nu rgyu ba'i lam/ /khyod kyi mthu stobs rol rtse dam yin ayon mkhan po'i sgyu 'phrul gar/
/snyan grags rna ba'i bcud len ma yin srid gsum khyab pa'i zla shel 'od/ /'di ltar bdag gi brjod pa ma yin dge dbang dpa' bos smras te song / bdag chen rdo rje 'chang
chen po'i rnam thar yid 'phrog utpa la'i do shal zhes

bya ba las gsang ba las kyang ches gsang ba thun mong ma yin pa'i rnam thar gyi skabs te bdun pa'o// //shar phyogs rgyal pos gtsug gi nor bus mchod/ /gsang chen zab mos skal
ldan rjes su gzung / /dam tshig rdzas kyi sgrub pa mtha' ru phyin/ /rdor 'dzin kun gyi gtsug rgyan la phyag 'tshal/ /de nas dgung lo so drug ba zhes pa bsgyur byed ces
bya ba sa mo phag gi lo la rgyal mkhar rtse nas bdag chen bkra shis rab brtan dpal bzang po yab sras rnams kyis slar yang nan tan chen pos spyan drangs te/ chos grwa chen
por dpal 'khor bde chen gyi gtsug lag khang du mkhan chen bde ba'i 'byung gnas pas gtso mdzad/ slob dpon rnam pa che bgres don gnyer gra pa rags bsdus brgya dang lnga bcu
tsam la phag gi lo gzhug nas brtsams te zla ba bdun gyi bar gsung ngag rin po ches thog drangs pa'i 'dod chos zab cing rgya che ba du ma yongs su rdzogs par gnang zhing
/ kun ldan zhes bya ba lcags pho byi ba'i lo'i nang du grol bar mdzad/ de dus rgyal rtse'i zhal ngo lcam sring gnyis la'ang zur du gsung ngag rin po che rdzogs par gnang
/ de rjes sa skya la skor cig phebs slar yang 'phar ba zhes bya ba lcags mo glang gi lo la sde pa de nyid kyis spyan drangs te bla brang dkar por phyags phebs/ de'i tshe
thun mong ma yin pa'i man ngag las byung ba'i lo zla gza' skar sogs 'dzom pa'i dus la bla brang mgon khang bzheng pa'i sta gon gnang / de yang stod la bla ma brgyud pa dang
bcas pa'i mgon po lcam dral bka' sdod 'khor bcas sku 'bur dod du grub pa/ gri snying 'khor lo dam

tshig rdo rje dang bcas pa'i thun mong dang thun mong ma yin pa'i gzungs bzhugs rab gnas kyis brgyan cing mnga' gsol ba/ zhal ras la rdul sogs mi chags pa'i mgon po dngos dang
khyad par ma mchis pa zhig bzheng bar mdzad/ de rjes dpal 'khor bde chen gyi slob dpon rnam pa che bgres gra pa dang bcas pa'i skal ldan brgya lhag tsam la gsung ngag
rin po che bka' drin stsal te/ mdor na phyogs der dpal ldan sa skya pa'i bstan pa'i rgyun dbyar gyi chu mtsho ltar ches cher rgyas par mdzad/ slar yang skyed lhas su phebs
te sku mtshams la bzhugs pa'i dus dge byed ces bya ba chu pho stag gi lo zla ba dang po'i nang du sa skya shAka bzang du mtshungs med dpal ldan rdo rje sku khams bsnyel
ba la brten/ rje nyid spyan 'dren zhus pas de ma thag tu sku mtshams bkrol nas shAka bzang du phebs/ sku rim gsol sman sogs kyi 'phrod bsten dang / thugs dam gyi gsal 'debs
mdzad/ chos rje pa zla ba de'i tshes bcu bdun gyi nyin dag pa'i zhing du gshegs/ de rjes thugs dgongs rdzogs thabs sogs rje nyid kyis bka' lung gis khyab par mdzad/
lo de'i 'phro las sa skya bla brang shar du phebs nas khams gtsang gi gra pa chos don du gnyer ba mang du 'dus pa rnams la gsung ngag rin po ches thog drangs gsung chos kyi
rnam grangs bsam gyis mi khyab pa gnang ste rgyud yongs su tshim par mdzad/ slar yang skyed lhas su phebs nas dam tshig dang ldan pa'i skye bo rnams la thugs rtse bas
nye bar dgongs te/ mdzes byed ces bya ba chu mo yos kyi lo la dam tshig gi rdzas khyad par can bdud rtsi ril bu'i

sgrub pa gnang bas grum pa'i lung nang thams cad dri bzang gis khyab pa dang / mkha' 'gros dam tshig gi rdzas la me tog gi char 'bebs pa sogs ngo mtshar ba'i ltas bsam gyis
mi khyab pa byung / khyad par du gong bu'i grub pa tshugs pa nas bzung ril bu'i sgrub pa mthar ma phyin gyi bar la thog mtha' bar gsum du sgra shin tu gsal bas ril bu khar
song ba'i sems can thams cad skye ba bcu gnyis tshun la nges par 'tshang rgya ba yod do zer ba'i mkha' 'gro'i lung bstan khyad par can thob pa sogs gegs med du mthar phyin/
de nas khro bo zhes bya ba shing pho 'brug gi lo nas phur bu zhes bya ba sa pho spre'u'i bar lo lnga'i ring la khams gtsang gi gra pa so so'i blo rigs dang bstun te/
lo re'i nang du gsung ngag rin po che tshar gnyis gnyis tsam gyis gtso byas gang la gang 'dod kyi chos kyi 'khor lo rgyun mi 'chad pa bskor ba mdzad/ zhi ba zhes bya ba
sa mo bya'i lo dgun sa bzang dgon par phebs te/ rje btsun rdo ring pa chen pos gtso mdzad khams gtsang gi gra pa skal pa mchog tu gyur pa thog mar brgya phrag lhag pa tsam
la gsung ngag rin po che slob bshad kyi man ngag yongs su rdzogs pa zla ba bco brgyad kyi bar du gnang / thun mong zhes bya ba lcags pho khyi'i lo la yang bzhi thog tu
phebs nas gsung ngag tshar gcig gnang bar mdzad do/ /ji ltar rdo rje btsun mo'i chu skyes su/ /he ru kaHdpal 'khor lo'i dbang phyug gis/ /mchog gi dpa' bo rnal 'byor ma
tshogs la/ /gsang chen rdo rje'i chos 'khor bskor ba ltar/ /mkhas mang ngang mo 'dus pa'i chu

gter dbus/ /zab yangs mgrin pa'i rdza rnga brdung mkhas pa'i/ /grub mchog ngang mo'i ded dpon sa skya pa/ /rje btsun mkha' 'gro'i dbang po ma ti'i mtshan/ /mtshan ldan dam
pa'i ngo mtshar gtam thos tshe/ /tshe 'dir sngon chad khyod zhal mthong ba'i las/ /las dkar skal bas dben pa'i skye bo bdag /bdag nyid chen po khyod kyi 'dzum dkar zhal/
/nam zhig mthong ba'i dga' ston thob snyam nas/ /yid la bya bas skabs gzhan 'phrogs gyur te/ /snying gi padmar khyod kyi bsam gtan bgyid/ /de lta mod kyi khyod sras thu bo'i
mchog /kun spangs chos rje'i zhabs rdul gtsug gis bsten/ /de las 'ongs pa'i khyod gsung bdud rtsi'i rgyun/ /snying dbus bum bzang gang ba'i dpal yon gyis/ /da lta gangs
can 'di na rig sngags 'chang / /mkhas par rlom pa byed pa'i ngo mtshar la/ /nam yang snying gi chu gter mi g.yo ba'i/ /dam pa'i bka' drin bsam zhing dran par gyur/ /gtum
drag rkang 'thung chen po'i snye ma las/ /dad can bhu ti ha ri'i rdzas sbyor gyis/ /dam rdzas pad mtsho rnyog pa'i 'khrul 'khor ni/ /'ja' bzhin spyod pas bslu ba ring
du dor/ /rnam mang dam tshig rdzas kyi a mr-i ta/ /rnam dag cho ga'i sgo nas legs bsgrub pa/ /rnam dkar dge ba'i mtshan ma cher gsal ba'i/ /rnam grol go 'phang ster ba mkha'
'gros bsgrags/ /bdag chen rdo rje 'chang chen po'i rnam thar yid 'phrog utpa la'i do shal zhes bya ba las yul gtsang phyogs su gsang chen zab mo'i chos kyi 'khor lo rgya
chen po bskor zhing dam rdzas kyi ril bu bsgrub pa'i skabs te brgyad pa'o// //bod yul dbus

'gyur tshal du thugs rjes byon/ /rong ston chos rje'i bstan pa'i srog shing bzung / /zab cing rgya che'i chos 'khor bsam yas bskor/ /thub bstan rgyas mdzad khyed la phyag 'tshal
lo/ /de yang rnal 'byor gyi dbang phyug chen po padma'i ngang tshul nyid rgyal ba'i bstan pa 'dzin pa la bsams bzhin du shar rgyal mo dngul chu'i sman ljongs su sku'i
skye ba bzhes pa rong ston thams cad mkhyen pa chen po shAkya rgyal mtshan dpal bzang po nyid kyis btab pa'i chos grwa chen po dpal ldan nA lenda'i gtsug lag khang zhes
grags pa der dam pa de nyid nas bzung nas gdan sa'i ma pa bdun tsam song ba'i mtshams su gzhan phyogs kyi bstan 'dzin gyi gzugs su rlom kyang ma rungs ba'i phrag dog gis
sems rgyud mun pa ltar gyur pa'i gang zag kha cig gis grub mtha'i kun slong ngan pa zhe la bzhag nas lam 'bras rgyab tu bor ba'i ngan sngags kyi 'khrul 'khor mang po'i
sbyor bas/ chos grwa der bzhugs pa'i bla ma slob dpon mi sna drag gtogs mdor na khang khyim rags pa tshun ma rungs par byas te nyam thag pa'i tshe/ der gnas kun gyis mgrin
gcig tu bgros nas/ da ni bdag cag rnams kyi skyabs gnas su rje btsun dam pa 'di kho na 'os so snyam nas rim par nan tan chen pos gsol ba btab pa la bsten nas spyi sgos
kyi bstan pa la thugs brtse bas nye bar dgongs te/ gong du smos pa'i lcags pho khyi'i lo mjug tu/ nA lenda nas gdan 'dren mi sna rkang btsugs slebs/ 'gal byed ces bya ba
lcags mo phag gi lo la/ dpal

ldan sa skya nas gdan bteg yar 'brog brgyud nas phebs pa'i lam bar rnams su/ rje btsun rdo ring pa chen pos bla ma'i rnam pa mdzad/ rje 'di nyid kyis dman pa'i tshul bzung
nas gsang thabs su nA lenda'i gzims khang du phebs/ der gnas kyi gra pa kun dga' mgu yi rangs pas rang rang gi gra khang rnams kyi steng nas dar 'phyar rol mo dkrol ba sogs
bya dga'i rnam pa dpag med byas/ de nas gtsug lag khang sogs kun la sbyang ba bgegs skrod sngon du 'gro bas/ lo de'i zla ba gsum pa'i nang du tshogs pa stong lhag tsam
la gsung ngag rin po che smin grol gyi bka' drin stsal te/ zla ba drug pa'i nang du grol bar mdzad de dus nyin gcig gi tshe gsung chos pa rnams tshogs rjes/ rje nyid kyi
zhal ta la khyed rnams kyi khrod na dam tshig dang mi ldan pa'i mi gnyis 'dug pas da lta long gsung pa'i tshe/ re zhig thams cad mig phar rig tshur rig tu gyur/ yang nan
tan du gsungs pa na de'i khrod na gzhan phyogs pa'i gra pa gnyis langs nas bros song ba byung 'dug /de rjes khong rnams kyis rje nyid la chos gra de'i gdan sa gnang dgos
pa'i rgyu mtshan phul bas/ rje nyid kyi gsung las/ nged kyi bstan pa dang sems can gyi don la bsams nas 'dir yong ba ma gtogs/ rta las babs nas bong bu la zhon pa'i dpe/
nged sa skya'i khri thog na yod pa la khyed rnams kyi gdan sa'i gleng gzhi byed pa skabs su mi bab/ de bas zha lu sku zhang chos rje mkhyen rab pa 'di/ chos rje rdo rje
'chang chen po yab sras kyi zhal slob gzhan dang mi 'dra ba zhig 'dug pas 'di 'os pa 'dug gsungs pas/ khams pa'i mi sna rnams na re/ de 'dra

ga na yod nged rnams kyis sngar tshor ma myong / zhabs drung rang nas mi gnang na/ mi nyag grags rdor ba gdan 'dren gtang ba yin zer ba zhus pas/ khong gi khyed rnams la phan
thogs pa ni mi yong / gang ltar khyed rang rnams kyi 'dod dang bstun la phyin chad nged kyi rna ba ma gtser gsung ba gnang der khong rnams kyis mi nyag grags rdor ba gdan
'dren skor yang btang bas/ dus chos nges pa can la phebs pa'i zhal shes byung / de mthun gdan 'dren la phyin pas sleb gdong la chos rje mi nyag pa gshegs pa dang thug
nas log dgos pa byung / des thams cad kyis mngon mkhyen thogs med du mnga' bar nges shes skyes nas/ slar yang bka' gang gnang la mngon par bstod pas bka' bkod bka' drin
bskyang dgos zhes nan zhus pas/ zhu dka' se ba zhig la dgongs pa khrol ba byung nas/ nA lenda pa rang gis mi sna dang lhan cig rje btsun rdo ring pa chen po rkang btsugs
su mkhyen rab chos rje spyan 'dren pa la zhwa lu ri phug tu phebs/ de nas rim par brgyud nas nA lenda dar phebs zla ba bdun pa'i tshes bcu bzhi la/ bcom ldan 'das kyi nyan
thos shA ri'i bu rgya bod kyi mkhas grub du ma'i tshul bzung ba'i mthar/ dus 'dir dga' ldan gyi gnas nas byang phyogs kha ba can du rdo rje theg pa'i bstan pa spel ba la
bsam bzhin du sku'i skye ba bzhes pa'i mkhas grub chen po rin po che mkhyen rab mchog grub dpal bzang po'i zhal snga nas nyid/ rong ston thams cad mkhyen pa chen po'i chos
kyi mngon par mtho ba'i seng ge'i khri la rgyal tshab dam par dbang bskur zhing / rje btsun dam pa 'dis shis brjod me

tog 'thor ba sogs mdzad/ na bza' ber thul lu hang legs pa zhig gis 'go byas gnang sbyin bsam gyis mi khyab pa dang bcas bstan pa dang sems can la phan pa'i 'chad nyan rgyun
ring ba gnang dgos gsung ba sogs kyi bka' stsal te/ de rjes rje nyid mkhas grub gung ru shes bzang pa la sogs pa dam pa mang pos zhabs kyis bcags shing byin gyis brlabs
pa'i gnas rgyab ri dkar po zhes bya ba'i ngos dpal ldan rtser sku mtshams zla ba bdun tsam mdzad/ de'i tshe rgyal gyi phu na yod pa'i rnal 'byor pa bzang por byas pa zhig
gi nyams snang la/ dpal ldan rtse'i gzims khang gi mthar du ba sngo khyil le bas bskor ba'i gseb na a tsa ra dung long can cig skor ba byed pa'i mthong snang byung 'dug
cing / rje nyid kyi zhal nas kyang gnas 'di phun sum tshogs pa zhig 'dug /chos skyong srung ma rnams kyang skyed lhas su 'byon pa bzhin 'dir yang phebs kyi 'dug gsung ba
de/ rim bzhin brgyud de smon mkhar ba rnams kyis gsan nas/ de mthun gsol ba btab pas gnas der mgon khang gi bkod pa dang / de'i dbus su mgon po'i sku rje nyid kyi phyag nas
ma bzhugs pa gtor tshogs dang bcas pa zhal bkod gnang / de la mchod gtor 'bul zhing thugs dam bskul ba'i sngags 'chang bzhi sde tsam gyi zhabs tog bdag rkyen kyang smon
mkhar nas mdzad/ dus der rje nyid kyi snyan grags kyi khams gtsang dbus gsum gyi gra ba sbyin bdag bsam gyis mi khyab pa phyogs mtha' dag nas dbyar gyi char sprin bzhin
'dus shing / gang la gang 'os kyi chos kyi 'khor lo nam

mkha'i mtha' klas pa bskor bas/ bstan pa spyi dang khyad par dpal ldan sa skya pa'i bstan pa rin po che sa phyogs der nam langs shing nyi ma shar ba ltar ches cher gsal bar
mdzad pa na gong du smos pa'i gzhan phyogs pa de dag gi khrod na shin tu mi srun zhing phrag dog gi myos pas rang dbang mi thub pa zhig gis ngan g.yo'i sbyor ba mngon tshan
can 'ga' byas shing / deng sang nA lenda na yang sa skya'i btsun chung tshe zad cig sleb yod pa 'dug zer ba sogs rlom sems kyi tshig ngan sna tshogs 'brug ltar sgrog
pa'i tshe/ de dag la thugs brtse ba chen pos nye bar dgongs nas/ rje nyid kyi gnas der ched du gtad pa'i thugs dam mdzad cing / de mthun rje btsun rdo ring pa chen po la'ang
bka' lung phebs nas/ dro sa'i phug ser du mgon po'i gtor chen mdzad pa'i tshe/ nub cig gi gnal lam du phug pa'i rtsa bar nged 'di lta bu'i mi drag pa rang bcu gnyis shi
zer ba'i ngud mo'i sgra chen po lhang lhang ba byung / rje 'di nyid kyi thugs dam gyi nyams la mgon po'i las mkhan rnams kyi gser gyi mchod rten chen po 'od 'bar ba zhig
khyer byung nas dum bur gtub kyi 'dug pas nang thams cad sol ba dang lham krad kyi dum bus rgyangs 'dug pa zhig byung / de'i tshe dgun shin tu grang ba'i dus yin yang
nam phyed zin la khad pa tsam gyi tshod la/ dpal sa skya'i bstan srung dbang po rnams kyis cho 'phrul sprin nag po 'jigs su rung ba dpag tu med pa glo bur du nam mkha' la
'dus/ skyid 'phan gnyis char du tshor ba'i 'brug sgra shin tu drag po glog gi 'od drag po 'khyug pa dang bcas pa'i dus/ rbod gtong byed pa'i byad

ma de'i mgo la gnam lcags kyi thog chen po mi bzad pa phab ste/ las ngan gyi sbyor ba byed pa'i lus dang phral nas sems nyid dag pa'i zhing du skad cig ma de nyid la spo bar
mdzad do/ /de nas de'i 'khor du gtogs pa'i mi dang mi ma yin pa thams cad ni bsam pa ma 'grub pa'i mya ngan gyis non cing 'gyod pa dang bcas pa'i ngud mo'i sgra chen pos
sa phyogs de thams cad khyab par byas so/ /de nas yongs 'dzin ces bya ba chu pho byi ba'i lo'i zla ba gsum pa la/ 'phags pa spyan ras gzigs kyi rnam 'phrul rnal 'byor byang
seng yab sras rnams kyis byin gyis brlabs pa'i gnas/ dro sa dgon par phebs te don gnyer gyi grwa pa gal che ba thor ba zhig dang / rgyal chen rtse nas yum sras sogs
brgya lhag tsam la gsung ngag rin po che cha lag dang bcas pa yongs su rdzogs pa gnang / gzhan yang zab pa dang rgya che ba'i chos kyi rnam grangs mtha' yas pa'i bka' drin
stsal/ der bzhugs pa'i dpon slob rnams kyi zhabs tog gi mthil len smon mkhar ba drung nas chos mdzad mas bsgrubs shing / rgyal chen rtse nas sde pas kyang zur skyor gyi
zhabs tog phun sum tshogs pa bsgrubs/ de ltar zla ba bcu drug gi bar nA lenda pa yon mchod/ dbus phyogs kyi sa skya pa la dad zhen yod pa'i 'gro ba mang po dang / khyad
par khams phyogs nas rje nyid kyi zhal ta ba la 'ongs pa'i 'gro ba mtha' yas pa zhig rang rang gi skal pa dang 'tsham pa'i bka' drin stsal bas 'khor ba mtha' can du mdzad
do/ /skabs der babs pa'i tshigs bcad ni 'di ltar ro/ /lus ni ngur smrig gos kyis klubs kyang sems ni ha la'i dug ltar gnag /

phrag dog dug chus kun tu myos kyang ngan sngags g.yo sgyu'i las la bsgrin/ /tshul 'chos byi dor khur du khur kyang las 'bras blang dor rgyang du bor/ /bstan 'dzin chen po'i
gzugs kyis bgying yang bstan pa rin chen dkrug la brtson/ /de lta'i ma rungs rdo rje'i sna ldan des/ /rong ston chen po'i bstan pa'i pad tshal bcoms/ /bstan 'dzin bung
ba'i tshogs rnams nyam thag pa'i/ /dar dir smre sngags phyogs brgyar 'bod pa'i tshe/ /khyod kyi mthu stobs rdo rje'i mnga' bo che/ /skad cig nyid la sbyor sgrol cig car 'grub/
/'di na sngon med rngon pa sha wa ri/ /dpal gyi ri nas de ring khyod 'ongs sam/ /yang na sgyu ma'i sprul pa'i gdong lnga pas/ /mig 'phrul las byung glang po bsad pa
ltar/ /srog mthar byas kyang sdig gis ma gos pa'i/ /gsang chen dam pa'i sgyu 'phrul 'di ngo mtshar/ /ka ye 'di na dpal ldan sa skya pa'i/ /bstan la dad pa'i skal bzang skye
rgu'i tshogs/ /ma 'jigs kho bos bde bar dbugs dbyung gis/ /gsang chen bdud rtsi'i dpal la da rol cig /de skad mthon po'i gdangs kyis 'doms pa'i tshe/ /kun kyang 'jigs
bral bde ba'i sman ljongs na/ /'jam dbyangs bla ma'i zhal gyi 'dzum dkar la/ /lta zhing dga' bde'i dpal gyis sim par byed/ /de yi grags pa kunda ltar dkar ba/ /khor yug
ri bo'i khyon 'dir ma shong bar/ /legs ldan mtho ris gnas su phyin gyur te/ /'chi med gzhon nu kun kyang gtam du smra/ /'di dang mtshungs pa'i mkhas grub gzhan yod na/ /'di
lta'i ngo mtshar gtam du gleng ba 'os/ /'di yi ba spu'i 'gran

zlar mi bzod kyang / /'di yin med pa khengs rnams gnyid byos shig /bdag chen rdo rje 'chang chen po'i rnam thar yid 'phrog utpa la'i do shal zhes bya ba las yul dbus kyi sman
ljongs su byon nas rong ston thams cad mkhyen pa'i bstan pa'i srog shing bzung ba'i skabs te dgu pa'o// //yongs rdzogs bstan pa'i bdag por khyod gyur nas/ /legs sbyangs
mkhas pa'i bya ba rnam gsum gyis/ /dri med bstan pa'i byi dor nyin mtshan du/ /nam yang g.yel ba med la phyag 'tshal lo/ /slar yang byi lo zla ba drug pa'i nang du/ rje
btsun rdo ring pa chen pos gdan 'dren gyi do dam mdzad/ dro sa dgon pa nas stod lung gi phu ser sdings su phyag phebs/ der zla ba gcig bzhugs/ dgon pa rnams dang khams ru
mang po yod pa rnams la'ang gsung chos kyi bka' drin stsal/ de nas phebs lam 'o yug la gnang / stag gru kha nas gzhung 'grims mdzad nas skyed lhas su phebs/ re zhig gi
bar sku mtshams dam par la bzhugs/ der rjes sa skyar phebs nas/ gdan sa rnams la'ang sku skyes kyi mang ja 'gyed bcas phun sum tshogs pa gnang / slar yang bag yod ces bya
ba chu mo glang gi lo la skyed lhas su sku mtshams dam par bzhugs/ lo de'i mjug la sa skya bla brang shar du phebs te khams gtsang gi grwa pa don gnyer mang du tshogs pa
rnams la gsung ngag rin po che la sogs pa zab chos du ma gnang nas tshim par mdzad/ kun dga' zhes bya ba shing pho stag gi lo'i zla ba gnyis pa la dge sdings nas rje btsun
gcen sku khams mi bde ba la brten nas gdan 'dren byung bas phebs/ mjal ma thag rje btsun

gcen gyi zhal nas/ drung pa phebs pas go bcad/ de khas blong kha rdzogs gsung pa la sogs dgyes tshor chen po gnang / sku rim gsol sman sogs kyi zhabs tog bsgrubs/ zla ba gsum
pa'i tshes bco lnga la rje btsun dam pa rgya dkar shes rab rgyal mtshan dpal bzang po nyid ngo mtshar ba'i ltas du ma dang bcas te zhing gzhan du gshegs pa'i tshul bstan/
de rjes dgongs pa rdzogs thabs rnams phyag rdzas gang yod kyi steng nas dge sdings rang du rgya cher bsgrubs/ slar yang gdan sar phebs te rje nyid kyi phyag rdzas kyi
steng nas rje btsun gcen gyi thugs dgongs rdzogs thabs su dril thog dro bar 'gyed bcas la sogs pa phun sum tshogs pa bsgrubs/ yang skyed lhas su phebs te/ sku mtshams dang
mgon po la mchod gtor 'bul ba la zhag 'ga' zhig bar la bzhugs shing / de rjes gting skyes nas chos rje kun dga' rgyal mtshan pas gsol ba btab pa'i ngor zla ba drug pa'i
nyer lnga la bzhi thog tu phebs/ chos rje dpon slob nyi shu rtsa lnga la gsung ngag rin po che lam yongs su rdzogs par gnang / mdor na rje btsun dam pa 'dis dang por spa
kong dgon par gsung ngag rin po che gnang ba nas bzung ste/ tha ma 'di yan la gsung ngag rin po che tshar nyi shu rtsa grangs pa dang / gzhan yang sde snod gsum rgyud sde
bzhi dang 'brel ba'i chos kyi sgo mtha' yas pa zhig gnang bas 'gro ba mang po smin cing grol bar mdzad pa yin la/ de dag kyang / mkhas gang shes bya'i de kho na/ /ji bzhin
rtogs pa yin par 'dod/ /bye brag sbyangs pa'i don shes pa/ /de yang de la mkhas pa yin/ /

ces gsungs pa ltar/ /gang dang gang gnang ba'i chos de dag la thos bsam gyi sgo nas sgro 'dogs legs par chod cing bsgoms pas/ nyams su myong ba'i sgo nas gnang ba yin la/ 'chad
tshul yang / blo chen rnam la zab rgya che/ /blo chung bzung bde go sla ba/ /de las zlog na mkhas rmongs kyi/ /slob ma dga' ba bskyed mi nus/ /zhes gsungs pa ltar/ slob
ma'i blo gros kyi rim pa dang bstun te/ yid yul du shin tu 'bab cing sems 'phrog pa zhig 'ong bar thos gnang ba'i kun slong kyang / chos sbyin nyon mongs can min pa/
/mdo sogs yang dag ji bzhin ston/ /ces dang / chos kyi sbyin pa zang zing med/ /bsod nams 'phel ba'i rgyu yin no/ /zhes gsungs pa ltar/ chags sdang dang 'jig rten chos brgyad
kyi kun nas blangs pa'i rtogs pa thams cad ring du spangs te/ bstan pa dang sems can gyi don kho na la dgongs nas skyo ngal med par gnang bar mdzad pa yin no/ /de ltar
'chad pa'i sgo nas rjes su bzung zhing bka' drin thob pa'i zhal slob kyang / sa chen po'i rdul tsam gyi bsam gyis mi khyab pa yod pa rnams ni zhib tu bgrang bar ga la
nus/ rags pa tsam dper mtshon na phan tshun bka' drin rjes su nos pa'i dam pa bzhi ni/ rje sems dpa' chen po'i snyan brgyud 'dzin pa'i sras kyi thu bo chos rje sangs rgyas
dpal bzang pa/ rje de nyid kyi sku'i dbon po grub pa mchog gi dbang phyug dkon mchog blo gros pa/ gsang chen zab mo'i gter mdzod chos rje blo gros rin chen pa/ rgyal ba'i
gsung rab rab 'byams la mkhas pa'i paNDi ta dpal ldan rgyal

po rnams so/ /'dzam gling yongs su grags pa'i mkhas mchog chen po lnga ni/ rig gnas chen po lnga la mkhas pa'i pha rol tu phyin pa'i ma hA paNDi ta shAkya mchog ldan dri med
legs pa'i blo gros/ mdo sngags bstan pa'i mnga' bdag kun mkhyen go bo rab 'byams pa bsod nams seng ge /bde bar gshegs pa'i gzhung lugs rab 'byams kyis mgrin par brgyan
pa'i 'jig rten kun gyi mig tu gyur pa mi nyag gi paNDi ta grags pa rdo rje/ sde snod rgya mtsho'i pha rol tu son cing smra ba po gzhan gyis 'gran par mi nus pa'i mkhas pa
chen po gzhu pa bsod nams rin chen/ rje btsun 'jam pa'i dbyangs kyi mkhyen brtse'i zer gyis blo gros kyi padma kha bye bas gzhung lugs mtha' dag rang stobs kyi tshul bzhin
du 'grel bar nus pa'i rtsi thang rab 'byams pa sangs rgyas lhun grub rnams so/ /gangs can chen por grags pa'i skyes bu gnyis ni/ sa skya 'khon gyi gdung brgyud bdag chen
bsod nams rgyal mtshan/ shar pa 'jam dbyangs chen po'i gdung brgyud bdag chen slob dpon chen po kun dga' bkra shis so/ /gsung gi gsang ba 'dzin pa'i dam pa brgyad ni/
/chos grwa chen po dpal 'khor bde chen gyi mkhan po bde ba'i 'byung gnas/ de'i zur chos pa rkyang 'dur chos rje/ rnal 'byor gyi dbang phyug dkon mchog dpal ba/ mkhas pa'i
dbang po bsod nams blo gros pa/ /mkhas mchog rab 'byams dbang po dkon mchog tshul khrims pa/ mkhas shing grub pa'i dbang phyug chos rje chos skyong rgyal mtshan pa/ zab
mo'i bka'

drin mang du thos pa'i yang dgon chos rje dpal ldan bkra shis pa/ snyan brgyud zab mo'i gter mdzod sgo rum pa rje btsun kun dga' legs pa'i blo gros rgyal mtshan dpal bzang
po/ thub bstan gser mdog can gyi gdan sa pa chos rje rin chen kun dga' rgyal mtshan pa rnams so/ /yongs rdzogs snyan brgyud zab mo'i 'gran zla kun dang bral ba'i thugs sras
mchog tu gyur pa ni/ bdag cag gi dpal ldan bla ma dam pa rje btsun rdo rje 'chang chen po kun bzang chos kyi nyi ma blo ldan shes rab kun dga' rgyal mtshan dpal bzang
po'i zhal snga nas so/ /gzhan yang gsung chos kyi 'brel pa thob pa ni/ dpal ldan sa skya'i phyogs su chos rje mgon po dbang phyug pa dang / chos rje rdo rje seng ge la sogs
pa du ma dang / 'bring mtshams phyogs su gting skyes pa chen po brag dkar ba sogs du ma nyang smad bsam grub rtse phyogs su/ brag dmar rab 'byams pa kun dga' tshe 'phel
la sogs pa/ shar phyogs su mthu stobs kyi dbang phyug chos rje dbu legs pa la sogs pa/ dbus phyogs skyid shod du lum pa chos mdzad kun dga' rgyal mtshan pa la sogs pa/
'phan yul phyogs su tshes brgyad dka' bcu pa bsod nams rin chen la sogs pa du ma/ khams phyogs su chos gling drung pa lhun grub rgyal mtshan/ a gro drung pa bkra shis rgyal
mtshan pa rnams so/ /gzhan yang zhwa lu lo tsA ba chos skyong bzang po la sogs pa'i rig gnas la mkhas pa mang po/ grub chen sangs rgyas dpal ba la sogs pa ku sA li'i rnal
'byor pa bgrang yas byung ngo /

bstan pa stobs kyis zin pa'i sbyin bdag kyang / mthu stobs dbang phyug rga a gnyan dam pa'i rigs su 'khrungs pa bdag chen bkra shis rab brtan dpal bzang po yab sras gsum/ rigs
ldan pad ma dkar po'i rnam 'phrul bdag chen rnam rgyal grags pa bzang po yab sras/ lho pa dpung dmar can gyi gdung brgyud kun dga' rnam rgyal dpal bzang po sku mched/
dpal ldan sa skya'i nang chen bi mA la dkar po'i rigs brgyud mi bskyod rnam rgyal ba yab sras/ khri skor bcu gsum la dbang bsgyur ba'i dpon chen ag glen gyi brgyud pa rdo
rje tshe brtan pa yab sras/ /bstan pa la mi phyed pa'i dad pa can chos skyong rgyal po yab sras/ shang kha ba'i gdung brgyud thugs rje rgyal mtshan pa khu dpon/ 'a zhwa
rgyal brgyud rtsis gnas gsar ba chos rgyal ba mes dbon/ rgya ma khri dpon gyi brgyud pa nam mkha' tshe brtan pa sku mched gnyis dang / rgyal chen rtse ba lha rgyal don grub
pa yab sras chen por rlom pa du mas zhabs kyi padma la gus pas 'dud cing / skal bar 'tshams pa'i bka' drin nos par byas pa yin no/ /rtsod pa'i sgo nas bstan pa gsal bar
mdzad pa'i tshul ni/ spyir rtsod pa zhes bya ba tshad mar gyur pa'i gzhung lugs rnam par dag pa dpang du btsugs te/ lung dang rigs pa'i sgo nas rang gi 'dod pa bsgrub
cing / phyogs snga ma sun 'byin par byed pa yin la/ de yang rje btsun dam pa 'dis/ rdo rje theg pa'i gzhung lugs las brtsams te phyogs snga ma dbugs dbyung ba'i tshul cung
zad bsnyad na

gsung ngag lam 'bras la 'dris pa kha cig gis/ snang ba gsum gyi khrid kyi sngon du rgyu dus kyi dbang 'gro dgos par rnal 'byor gyi dbang phyug brgyud pa dang bcas pa'i dgongs
pa mtha' gcig tu nges pa yin no zhes 'chad pa la/ rje nyid kyis 'o na/ pha rol phyin pa'i gzhung lugs mdor bsdu na/ snying po don gyi man ngag 'di dag yin/ /de tsam gyis
ni blo gros ma khengs pa'i/ /blo chen sbyangs pa zab mo dag la mos/ /rdo rje 'chang chen myur du thob 'dod na/ /de la rdo rje theg pa sbyin par bya/ /bla ma brgyud pa
dang ldan rgyud don rig /dam tshig mchog bsrungs man ngag du mas brgyan/ /snying rjes rgyud brlan bstan bcos du ma shes/ /de yi zhabs bsten gsol ba lan mang btab/ /de yi
nang nas dkyil 'khor chen po ru/ /zhugs la dbang bzhi po rnams rdzogs par blangs/ /zhes gsungs pa 'di ji ltar drang / zhes gsungs pa na/ de na re de ni gsung ngag rin po
che'i khrid kyi rim pa ma yin no/ /zhes zer ba na/ 'o na gang gi khrid yin gsungs pas/ /lan med cing mi smra ba'i brtul zhugs la 'god par mdzad do/ /yang mkhas pa chen po
kha cig gis/ mngon par rtogs pa tshul bco lnga pa ngos 'dzin pa'i skabs su/ bdag med rnal 'byor ldan pa'am/ /zhes sogs kyi lung 'ga' zhig la brten nas/ le'u brgyad pa nas
gsungs pa'i rje btsun yum gyi mngon par rtogs pa de yin par bzhed pa la/ rje nyid kyis yab kyi mngon par rtogs pa 'dren pa'i skabs su/ yum gyi mngon par rtogs pa ngos

'dzin pa ni 'brel med pa yin la/ yab kyi skabs yin par yang / phyi ma'i le'u lnga par/ bdag gi dkyil 'khor khyod bshad na/ /khyod kyi dkyil 'khor ji ltar lags/ /zhes yab kyi
mngon par rtogs pa dris pa'i lan gyi skabs su/ dag ldan las/ mngon par rtogs pa bco lnga po 'brel chags su dkyus gcig la bgrang zhing 'di la dgongs nas/ glegs bam gyi yig
chung zhib par rgyud nyid kyi steng du rtogs par bya'o/ /zhes dang / rdo rje 'chang chen po nyid kyis kyang / gnad kyi zla zer du 'di kho na ltar bshad bzhin du/ yod pa'i
sgo bor nas med pa'i srang 'cham pa la dgos pa ci zhig yod ces gsungs pa dang / yang mkhas pa kha cig gis/ thugs bsam legs par btang ba'i grub mtha' gsar pa 'bur dod
kyi lugs su byas pa'i sngags sdom thob mtshams la kye rdor lta bu la mtshon na/ bum dbang rdzogs par thob pa tsam gyis sngags sdom rdzogs par thob pa ma yin te/ dbang gong
ma gsum gyi gnas skabs su yang / rang rang gi ngo skal gyi sngags sdom gsar thob re yod cing / dbang bzhi rdzogs pa na/ bskyed rdzogs kyi sdom pa gnyis kyang rdzogs par
thob pa yin no/ /zhes bzhed pa la/ bdag nyid chen po 'dis 'o na/ rdo rje rnal 'byor ma'i byin rlabs kyi skabs su'ang sngags sdom gsar thob cig yod par 'gyur te/ dbang gong
ma gsum la brten nas sngags sdom gsar thob cig yod pa gang zhig /de gnyis mtshungs par rje btsun rin po ches rtsa ltung 'khrul spong du gsal bar gsungs pa'i phyir 'dod
mi nus te/ de

nyid las/ de la dam tshig dang sdom pa gang yang med par bshad pa'i phyir/ gzhan yang / dbang gong ma la ltos pa'i rtsa ba'i ltung ba zhig kyang yod par 'gyur zhing / dbang
gong ma'i skabs su sdom pa gong 'phel du 'gyur ba tsam la bsams nas sngags sdom gsar thob yod par khas len na ni kye rdo rje'i dbang bzhi rdzogs par 'thob pa'i gang zag
gis/ 'khor lo bde mchog gi dkyil 'khor du zhugs shing dbang bzhi thob pa'i tshe sngags sdom gsar thob yod par 'gyur zhing / de ltar na sangs ma rgyas kyi bar du sngags sdom
rdzogs par thob pa'i dus med par 'gyur bas ha cang mkhas drags pa'i skyon du 'gyur ro/ /bde mchog sdom 'byung gi rgyud dang / sam bhu Ta'i 'grel pa gnad kyi gsal byed
du gsungs pa'i bskyed rim dang / rdzogs rim gyi sdom pa zhes bya ba yang dbang dus su thob pa'i sngags sdom la de ltar tha snyad btags pa ma yin/ dbang bskur ba sngon du
song nas lam nyams su len pa'i skabs kyi nyams len la/ bskyed rdzogs kyi sdom pa'i tha snyad btags pa yin pas/ sdom pa zhes bya ba'i tshig tsam la 'khrul par mi bya'o/ /zhes
sogs tshad ldan gyi lung rigs du ma'i sgo nas sun dbyung ba na/ lan med du mi bzhugs ka med du 'gyur ro/ /yang mkhas pa kha cig gis lam 'bras kyi sbyang gzhi ngos 'dzin
pa'i skabs su/ rgyu rgyud kyi de kho na nyid kyi sbyang gzhir rigs kyi/ gzhan 'dus byas kyi chos sbyang gzhir mi rigs kyi/ don dam pa med pa'i phyir te/ zhes bzhed pa
la/ rje nyid kyis sbyang gzhi rgyu rgyud rten gyi dkyil 'khor bzhi la/

smin byed dbang bzhi bskur te/ grol byed kyi lam bzhi sgom pa las/ lta ba bzhi nyams su myong ste/ grub mtha' rnyog par gyur pa yin la/ gal te ma rnyogs na'ang 'da' ka ma bzhi
la brten nas 'bras bu bzhi mngon du 'gyur la/ dbang po tha mas kyang bar do bzhi nyams su blang ba la brten nas 'gros bzhi thim ste/ sku bzhi mngon du 'gyur ba'i gsang
chen 'di ni/ rnal 'byor gyi dbang phyug birWa pa nyid kyi thun mong ma yin pa'i khyad chos yin pas na/ bzhi zhes pa'i tshig tsam la 'khrul pa'i rgyus med kyi rgyus gtam
smras pa la dogs pa ci zhig yod ces sogs lan gyis ldog par mi nus pa'i lung rigs kyi sgo nas bstan pa'i snying po ches cher gsal bar mdzad pa yin no/ /rtsom pa'i sgo nas
bstan pa la bya ba mdzad pa'i tshul ni/ spyir rtsom pa zhes bya ba/ bla ma dam pa rnams kyi rnam par thar pa dang / rgyal ba sras dang bcas pa'i yon tan brjod pa dang /
bde bar gshegs pa'i gzhung lugs dri ma med pa'i dgongs 'grel dang bcas pa brjod bya'i yul du byas te/ 'phags yul gyi mkhas pa rnams kyis bshad pa ltar/ sdeb sbyor gyi gtsug
lag dang mthun par rtsom shes na/ rtsom pa kho na la brten nas lhag pa'i lha'i zhal mthong ba dang / chos rnams kyi gnas lugs mthong ba'i shes rab skye ba sogs 'byung
la/ de dang mthun par bdag nyid chen po 'dis mdzad pa'i gsung rtsom rnams kyang / dpal ldan sa skya paNDi ta'i sdeb sbyor snyan ngag me tog gi chun por/ rang gi brjod par
bde zhing gzhan gyis rtogs par

sla la/ gnyis ka'i rna bar snyan pa ni sdeb sbyor gyi gtsug lag shes pa la 'byung / zhes gsungs pa ltar/ tshig don 'brel chags shing / kun gyi blo yul du 'jebs pa zhig 'byung
ba yin la/ de lta bu'i gsung rtsom ji ltar mdzad pa'i tshul phyogs tsam brjod na/ thog mar rje sems dpa' chen po la gsan pa'i dus kyi gsung ngag rin po che'i khrid kyi
yi ge /de la nye bar mkho ba'i yi ge la/ gtso che'i chos sna sum cu dgu'i ngos 'dzin gyi yi ge /maNDal tshom bu lnga pa la brten pa'i sems bskyed kyi cho ga /dam tshig rnam
bshad/ 'khrul spong rab gsal/ rdo rje dril bu'i rnam bshad/ bdud rtsi ril bu'i sgrub tshul lag len gyi yi ge shin tu gsal ba/ uShNI Sha'i srung 'khor gyi man ngag /gzhal
yas khang gi cha tshad/ mngon byang gi rgyas bshad/ 'khor 'das dbyer med kyi mtha' dpyod/ lam dus kyi dbang chog shin tu gsal ba/ lam zab mo bla ma'i rnal 'byor gyi yi
ge mchan bu dang bcas pa zab cing rgyas pa/ brda don gsal ba'i khrid yig /lam sbas bshad kyi khrid kyi lag len/ gzhan yang gsung ngag bla ma brgyud pa'i gsol 'debs kyi
kha bskang / rje mus chen gyi bstod pa/ yab 'jam dbyangs chen po la bstod pa/ rje sems dpa' chen po'i rnam thar/ shin tu spros pa med pa'i rdzogs rim gyi yi ge /'jigs byed
sa lugs kyi mngon rtogs/ rwa lugs kyi drug cu pa'i gtor chog /bde mchog rdo rje lha mo'i tshe sgrub kyi yi ge /tshogs bdag dmar chen gyi byin rlabs kyi gsal byed/ de'i
zhal shes kyi yig chung / nag po chen po'i chos

skor gyi dkar chag /man ngag gi khog bris/ nag po chen po'i thun mong ma yin pa gsang ba yid bzhin gyi nor bu/ gsang ba yang thig sems kyi gnad lnga la brten pa sogs 'khu ldog
spong ba'i yi ge /sgrubs kyang rtags med na spogs chog rnam pa gnyis kyi yi ge /rig sngags go ldog pa'i man ngag snying thig ma/ kha sbyor dbye ba brgyad kyi man ngag
/gsang sgrub kyi shin tu gces pa'i yi ge /rje nyid kyis bsgrigs pa'i gtor bskang / mgon po'i bzlog mdos kyi yi ge shin tu gsal ba/ dpal ldan lha mo'i bskang gso rgyas pa/
mgon po'i gtor chen gyi yi ge /rdo rje'i chos skyong rnams la bka' bsgo ba'i yi ge /gzhan yang mgon po che chung la brten pa'i mchod gtor 'bul tshul/ bkra shis sogs kyi
yi ge khyad par can bsam gyis mi khyab pa zhig mdzad cing / 'di dag kyang dpyod ldan mkhas pas legs par brtags na/ deng sang gi yi ge gzhan phal cher dang mi 'dra ba'i don
gyi snying po med du mi rung ba rnams shin tu gsal bar byed pa kho na yod pas 'di lta bu'i sgo nas gsang chen zab mo'i bstan pa gsal bar mdzad pa ni ches cher ngo mtshar
ba'i rnam thar du snang ngo / /yongs rdzogs bstan pa'i nyin byed dbang po de/ /brtse chen rta ljang shing rtas legs drangs nas/ /thos bsam sgom pa'i gnya' shing 'dzin
ri'i spor/ /legs bshad 'od stong dra ba ci yang 'gyed/ /de tshe thub bstan padmo'i dga' tshal ni/ /mkhas grub 'dab brgya'i phreng bas yongs gang zhing / /lung rigs ze'u 'bru
dkar po'i 'dzum 'phreng gis/ /

'gro 'di bung bar phan bde'i sbrang rtsi sbyin/ /zhabs sen nor bu'i 'od kyi mu thig 'phreng / /gang gi cod pan ral pa'i gtsug rgyan du/ /'dzin par mi byed mkhas dang byis pa
su/ /brgya byin mig stong ldan yang mthong ngam ci/ /zol sbyor lung dang rtog ge'i rigs tshogs kyi/ /gya rgyu'i shing rtas grub pa'i gzhung lugs rnams/ /rang 'dod mya ngam
gling du drangs byas nas/ /de nyid mkhas pa'i zla med grub mthar rlom/ /de ni khyod kyi lung rigs gyad zung gis/ /sngon byon brgyud ldan dam pa'i shing rta'i srol/ /rgya
bod mkhas grub yongs kyi lam chen por/ /bde ba drangs pa'i rgyal rnga lan brgyar brdungs/ /mkhas 'dod rang bzo'i dri ma dang bral zhing / /ltar snang rtog ge'i dug chus
ma sbags pa/ /phyogs mthong dpe nag tshig gis ma bcings pa'i/ /gsang chen snying por gyur pa'i bstan bcos ni/ /bcu phrag chu gter grangs kyis bsgyur ba yi/ /rmad byung
zab mo'i glegs bam za ma tog /thar 'dod snying la bdud rtsi'i dpal ster ba/ /e ma ho bsod nams bzhin du 'phang par stsal/ /mkhyen brtse'i gzi 'od 'bar ba padma'i gnyen/
/rmongs pa'i tsha gdung 'phrog pa zla shel dkar/ /legs bshad 'dod rgu sbyin pa'i yongs 'du'i tshal/ /phan bde'i lo tog 'byung ba'i nor 'dzin no/ /bdag chen rdo rje 'chang
chen po'i rnam thar yid 'phrog utpal la'i do shal zhes bya ba las/ gtso bor mkhas pa'i bya ba rnam pa gsum gyi sgo nas rgyal ba'i bstan pa rab tu gsal bar mdzad pa'i skabs
te bcu pa'o// //zhing 'dir ma lus gdul

bya'i don grub nas/ /gzugs sku'i dkyil 'khor chos dbyings ngang du bsdus/ /rmad byung rten mchog ngo mtshar bgrang yas yul/ /'phrin las rgyun mi 'chad la phyag 'tshal lo/ /de
nas gong du smos pa'i stag lo dgu pa nas/ srin po zhes bya ba shing mo yos kyi lo zla ba bzhi pa'i bar gdan sa de nyid du bzhugs nas/ dbon chen rnam pas gtso byas/ brgya
dpon/ brgya 'dra/ drug cu pa dang bcas bka' gros pa rnams la/ gsol ja dro bar bzabs ma gnang ste/ bla ma gong ma'i gzims khang 'di rnams zhig gsos byas na/ mchod rten
zhig gsos byas pa dang mtshungs par bsod nams rgya chen po thob pa yin cing / nged rang gis mtha' gcig tu bed chod pa dka' na'ang / kho'i lag rjes yin zer ba phyis su mig
ltos la phan re bas/ khyed rnams kyis kyang tha dad nas khur bzhes dang do dam yang dag mdzad dgos gsung ba'i bka' gnang zhing / rje nyid kyis kyang thugs rtsol che bar
gnang ste/ bzhi thog gzims khang gi steng 'og tshogs chen mo dang bcas pa rnams la zhig gsos legs par mdzad cing / khyad par gzims khang ser mo'i steng 'og /sgo khang dang
bcas pa rnams la skya zhal/ spos zhal/ gdung ris/ logs ris/ sa rgyan/ gnam rgyan la sogs pa mthar phyin pa myur ba nyid du grub pas/ thugs tshim nas yos lo zla ba bzhi
pa'i gnam gang la skyed lhas su phebs te/ zla ba gnyis lhag tsam gyi bar sku mtshams shin tu dam par gnang / de'i 'jug nas sku

khams cung zad bsnyel ba'i tshul bstan zhing / phyi rol tu yang de'i lo dgun grang sgang la grum pa'i chu cher rgyas nas bla brang zam pa la ma shong bar tshogs chen mor lud
pa dang / ston ka skyed lhas kyi se 'brum sogs kyang cher ma skyes shing / cung zad skyes pa rnams kyang de ma thag skam pa dang / sa chen po yang skabs skabs su g.yo zhing
/ dus ma yin pa'i rlung sgra sgrog pa dang / 'od 'khyug pa la sogs pa'i ltas mang du byung bas/ skye bo gzhan rnams kyang the tshom du gyur/ rje nyid ni thugs mi bde
ba med bzhin du gzhan rnams kyi blo ngo dang bstun te/ sman grong nas nang pa drung rdor pa spyan drangs te phyag rtsa 'bul ba dang / gsol sman zhu ba sogs mdzad pa dang
du bzhes/ zla ba brgyad pa'i nyer brgyad tsam la/ dge slong don rgyal ba sku drung du bos nas/ btsun pa shi ba'i shul du nor mang po lus pa 'di don du'ang mi 'gyur zhing
/ 'jig rten pa rnams kyis kyang / phyar ka'i gnas su byed pas/ dngos po stobs che ba 'di dang 'di dag gdan sar dge 'dun rnams kyi phyag tu phul/ chos kyi rgyal po'i dbu
theb nyin mo bde legs ma 'di gzhan bzhes pa'i 'os mi 'dug pas/ slob dpon chen po kun dga' bkra shis pa la phul gsung ba sogs kyi zhal ta phebs/ dge slong pas kyang de 'phral
gdan sar phebs te/ ji ltar gsung pa bzhin gyi sku rim rnams bsgrubs/ nyer brgyad kyi nyin nang pa drung rdor ba la sogs pa phyags phyi ba rnams kyis 'dol ler spyan drangs
nas bzhi thog bla brang gi gzims khang du phebs pa na/ 'dir sleb pa de go bcad blo bde gsungs/ sang nyin de nas kyang

gdan sa bka' gros pa rnams kyis kyang / rnam rgyal/ sgrol ma/ mtshan brjod 'bum ther/ gsung rab klog pa/ mgon po'i mchod gtor/ bskang gso la sogs pa legs par bsgrubs shing
/ sku rim la dmigs pa'i mdos chen gcig bsgrub par zhus pa na/ de bzhin byas pas yong / nga la phan pa cher med na'ang / sde 'di la phan par 'dug gis gsung zhing / bka' gros
pa rnams kyis kyang de bzhin du mdos chen gyi sku rim btsugs/ de dag gi gnas skabs thams cad du rje 'di nyid ni sngar las thugs bde nyams che zhing dgyes tshor dang bcas
pa'i ngang nas/ nang du zag med kyi dga' bzhi'i ye shes thugs rgyud la 'khrungs pa rtags su ha ha hi hi la sogs pa'i bzhad pa'i nyams mnan pas mi non pa phyi rol rgyang
ring po nas thos pa dang / srod tho rangs kyi dus su chos skyong gi bstod pa'i dbyangs shugs 'byung du lan mang po mdzad pa sogs/ bla ma yi dam mkha' 'gro chos skyong sogs
dag pa'i gzigs snang mang pos dus 'da' bar snang zhing / lhag par lan cig gi tshe yun ring po zhig spyan nam mkha' la ce re gzigs shing / 'o mi rnams kyis nga la kho
chos kyi rgyal po la mi mos zer de e bden par 'dug /chos kyi rgyal po nga la thugs rjes 'dzin par nges/ da lta rang rje btsun chen po dang / chos kyi rgyal po dang rje btsun
'jam dbyangs chen po rnams sku 'od mer re nam mkha'i mthongs na bzhugs 'dug gsung ba dang / yang tsha mda' nas kyi 'tsho byed cig la sogs pa phyags phyi ba 'ga' re sku
drung na yod pa'i dus su/ nub phyogs pha ki na 'od skya

khyil le ba zhig 'dug pa ci yin par 'dug /khyed rnams kyis e mthong gsung / yang lan cig lha rje drung na yod pa'i tshe/ 'tsho byed khyod kyi yid la mkha' 'gro ma 'di rnams
kyi da lta rang gdan 'dren bsam pa e 'dug /de 'dra mi dgos ga le byas nas gdan drangs te 'gro ba yin gsungs/ de nas cung zad song ba na nyi mthongs la phebs/ de'i tshe mdos
rnams kyang btang bar yod pa na/ mdos 'gro yi 'dug gam gsungs/ 'dug lags zhus pas/ mdos thongs pa tsam gyi tshod la de'i rgyab la dmigs nas phyag gis thal mo lan gsum
brdeb pa gnang / de nas yun ring ba zhig na nang pa drung rdor bas thugs dam la bzhugs ran 'dug lags zhus pas/ de bzhin byed gsungs nas tshom chen gyi shar sbug tu bzhugs
gdan la phebs pa na/ de ma thag sku gzugs drang por bsrangs/ zhal lhor gzigs nas rgyud sde rin po che las gsungs pa'i 'da' ka ma'i rnal 'byor zab mo'i ngang du thugs mnyam
par bzhag ste/ dgung lo lnga bcu rtsa gnyis pa shing mo yos kyi lo zla ba dgu pa'i tshes bzhi'i nyi ma shar dros pa tsam la gzugs sku'i dkyil 'khor chos kyi dbyings su
bde ba chen po'i ngang du bsdu bar mdzad do/ /de'i tshe zla ba gnyis tsam gyi gong nas nam mkha' g.ya' dag cing / me tog gi char chen po sil mar 'bab pa dang / khyad par
dgongs pa yongs su mya ngan las 'das nas yun ring po'i bar la nam mkha' 'ja' tshon gyi dra bas khebs shing / lha'i spos kyi dri ngad khyad par can ldang ba dang / lha rdzas
kyi me tog gi char chen po kha ba bu yug 'tshub pa tsam

babs te/ sa'i mdog 'gyur ba dang / de dag gi khrod nas me tog che ba rnams skye bo rnams kyis blangs te/ za ma tog la sogs par bcug nas rang rang gi gnas su khyer ba sogs ngo
mtshar ba'i rtags bsam gyis mi khyab pa byung / de nas/ rgyud las/ mtshan nyid ldan pa'i bla ma 'das pa'i tshe/ /gdung ba'i sems kyis mchi ma byung gyur na/ /phra rab
rdul dang mnyam pa'i grangs snyed kyis/ /bskal bar bsags pa'i sdig chen byang gyur te/ /ma 'ongs dus su zhabs drung skye bar 'gyur/ /gdan khri legs bshams steng du pur bzhag
nas/ /chu gtsang argas sku khrus legs gsol na/ /bskal pa bye bar bsags pa'i sdig byang nas/ /zag med chos sku dri bral thob par 'gyur/ /zhes gsungs pa ltar/ der 'dus
pa'i skye bo rnams mgon dang bral nas nyams thag cing bzod par dka' ba'i snying gi chu gter chen po phyur bur lud nas bzhin gyi nor 'dzin gyi khyon mtha' dag shel dkar bzhu
ba'i rgyun lta bu'i mchi ma'i chu klung gis ci yang khyab kyang mig gi padma ngo mtshar ba'i cho 'phrul rnams la zim mer lta bzhin pa'i ngang nas zhag gsum song ba na
gzhal du med pa'i 'jig rten gyi mchod sdong chen por gyur pa'i sku gdung rin po che de nyid la dri bzang gi chus sku khrus gsol zhing sman sna tshogs kyi lde gu dang bcas
pa'i lha rdzas kyi na bzas sri zhu legs par bgyis te/ gdung sgrom gyi mchod rten du spyan drangs nas mdo sde phal po che'i gleng gzhi las byung ba lta bu'i mchod pa'i sprin
phung bsam gyis mi khyab pa'i dbus su bzhugs su gsol/

zhag bzhi bcu rtsa dgu'i bar du chos rje gung pas gtso mdzad/ dam tshig dang ldan pa'i dge 'dun brgya phrag gcig gis dpal kye rdo rje'i dkyil 'khor bzhengs te sku gdung rin
po che la rgyud sde nas ji ltar bshad pa ltar gyi gsol ba 'debs pa dang / ldan ma mang po sogs khams pa gra pa du ma yod pa rnams kyang kho rang rnams kyang / lhan cig tu
tshogs te gsol ba 'debs par byed/ zla ba de'i nyi shu lnga nas bzung ste zhag gsum gyi bar du/ bdag chen slob dpon chen po kun dga' bkra shis pa'i drung gis gtso mdzad/
dge 'dun nyis stong tsam gyis phyi nang gi dkyil 'khor chen po bzhengs te gsol ba 'debs pa dang / gzhan yang phyogs mtha' dag nas 'dus pa'i skye bo khri phrag gnyis tsam
tshogs pa rnams kyis rang rang gi dad pa dang mos pa'i sgo nas gsol ba 'debs par byed cing / de dag thams cad bdag chen shar pa'i drung du 'bul ba rnams stobs che ba/ dge
'dun so so'i phyag tu gser dngul/ gos dar/ mar nas la gzhi blangs pa'i sa skya'i khal 'gyed kyi 'bul ba dang / skye bo gzhan rnams gro bar gyi zan mar bzang tshad thub
pa/ khal phyed 'gyed kyi 'bul ba rnams bla brang rang nas bsgrubs/ gzhan yang / rtse gdong bla brang / bla brang shar/ seng ge rtse/ chos rdzong pa/ lha sa pa/ lha khang
pa/ gting skyes pa/ gam pa rdzong pa la sogs pa rnams kyis kyang rang rang gi dgongs pa dang bstun pa'i tshar mang ja 'bul ba la sogs pa phun sum tshogs pa bsgrubs shing
/ zla ba de'i phyi ma'i tshes bco lnga la/ rgyal mkhar rtse nas gser dngul/ gos dar /

ja/ snam phrug /go khrab sogs la gzhi blangs pa'i gro bar dril thogs 'gyed khal gnyis ma dang bcas pa bsgrubs shing / khams gtsang dbus gsum gyi grwa pa dad pa dang / 'byor
pa dang ldan pa rnams kyis rang rang gi 'byor pa dang bstun pa'i mang ja stong ja la sogs pa bsam gyis mi khyab pa bsgrubs/ mdor na dus phyis kyi gdung brgyud gshegs pa'i
gshegs rdzong la bzang ba'i tshad thub pa byung ba yin zhes phyogs kun tu grags so/ /de nas kyang gdung gi drung du bzhi thog bla brang dang / rgyal rtse/ chos rdzong pa
sogs kyis dkar me'i 'phreng ba mang po khor yug tu spar ba la sogs pa'i mchod pa'i khyad par bsam gyis mi khyab pa'i rgyun btsugs shing / bla ma mya ngan 'das pa'i tshes
grangs dag /nges par bzung ste mchod pa byas gyur na/ /bskal pa bye bar bsags pa'i sdig byang zhing / /bsod nams phung po gzhal du med pa thob/ /ces gsungs pa ltar/ bdag
chen shar pas gtso mdzad phyag phyi drung skor ba rnams kyis bdag rkyen do dam mdzad nas/ zla ba byung ngo cog gi tshes bzhi la bab pa'i dus su gsol 'debs zla mchod kun
shin tu bzang bar bsgrubs/ de ltar yos lo zla ba dgu pa nas/ dus kyi pho nya zhes bya ba sa pho rta lo zla ba gnyis pa'i bar du/ sku gdung rin po che ril bu gcig tu mchod
rten gyi snying por bzhugs shing / de rjes shar gling pa drung chen bkra shis bzang po pas rgya 'bul 'khor te/ gos dar sogs gdan sar slebs pa'i dngos po rnams la gzhi byas/
rta lo zla ba gnyis pa'i tshes bzhi la/ yab rje btsun

'jam dbyangs chen po dang rje 'di nyid kyi sku gdung lhan cig tu zhugs la 'bul ba'i cho ga'i zhabs tog /rje nyid kyi zhal slob mkhas pa'i dbang po dkon cog tshul khrims pas
rgyud sde rin po che nas ji skad bshad pa bzhin legs par bsgrubs shing / de'i tshe'ang zhag mang po'i bar du nam mkha' g.ya' dag pa la/ 'ja' tshon gyi phreng ba 'khor yug
tu bkram pa'i khrod na lha rdzas kyi me tog gi char nyi ma'i 'od 'grib pa tsam du babs pa sogs/ der 'dus pa'i skye bo thams cad kyis mngon sum du mthong ba'i ngo mtshar
gyi dga' ston bsam gyis mi khyab pas mchog tu skal ba bzang por byas so/ /gdung khang zhal phye ba na rje btsun 'jam dbyangs chen po'i gdung rnams ni gdung log 'ba' zhig
tu song zhing / lha sku ring bsrel kyang thor bu byon/ rje btsun rdo rje 'chang chen po nyid kyi gdung khang gi logs la rdo rje 'chang chen po sku mi tshad tsam dang / de'i
dpung zur g.yon pa'i 'og tsam du stobs 'phrog nag po chen po'i sku bram ze'i gzugs rkang gang tsam rgyan dang skye mched thams cad shin tu gsal ba dud ris la 'khrungs
shing / sku gdung rnams la'ang lha sku ring bsrel kha dog sna tshogs pa bsam gyis mi khyab pa byon/ de bzhin du rang rang gi mos pa'i dbang gis sku gdung gang du spyan drangs
pa'i sa phyogs dang / gdung tshar bsgrubs pa'i tshe yang gong du brjod pa ltar/ me tog gi char chen po 'bab pa sogs ngo mtshar ba'i ltas mang du byung / sku gdung zhugs
la 'bul ba'i nyin skye rgu thams cad kyi gtsug gi nor bu bdag chen chos rje kun dga' bsod nams grags pa rgyal mtshan dpal bzang pos gtso mdzad/

gdan sa'i gzhir bzhugs kyi dge 'dun skye bo khri phrag tsam la gro ril sbrags ma mang ja nyung ja/ gang la gang 'os kyi 'bul ba/ gser dngul gos dar 'ba' zhig gis bsgrubs te
thugs kyi dgongs pa rgya chen po yongs su rdzogs par byas/ de dang dus mtshungs su bal po'i kIrti pa dpon g.yog bdun dge sdings su spyan drangs te/ nang rten gser zangs
las grub pa'i rdo rje 'chang chen po'i sku rgyab mtho bcu gsum shin tu ngo mtshar ba bzo phud sa skya pa chen po'i sku 'dra rkang gang ba zhig bzhengs te/ nang bzhugs kyang
rje yab sras gsum gyi sku gdung la phal che ba gdung tshar bsgrubs pa rnams dang / gzhan yang bde bar gshegs pa'i sku gsung thugs kyi rten khyad par can mang po dang /
bla ma gong ma rnams kyi sku gdung ring bsrel bsam gyis mi khyab pa dang bcas pa bzhugs shing / rab tu gnas pa'i cho ga rgyud sde rin po che nas bshad pa ltar gyis mnga'
gsol nas/ dad can rnams kyi da lta mchod pa'i yul du rin chen sgang gi gtsug lag khang na bzhugs/ sku gdung lhag ma 'ga' zhig la rdo rje 'chang chen po'i gdung tsha khri
tsho gnyis tsam rin po che'i na bzas spras pa bsgrubs te/ phyogs bcu'i bu slob dad ldan rnams kyi mchod pa'i rten phul lo/ /gzhan yang bla ma 'das pa'i lo zla tshes grangs
dag /nges par bzung ste mchod pa byas gyur na/ /bskal pa bye bar bsags pa'i sdig bcom nas/ /shin tu mi bzad gshin rje'i grong las thar/ /zhes

dang / gdugs dang rgyal mtshan rol mo 'phan la sogs/ /dung dang rnga chen rol mo sogs kyis mchod/ /mchod pa bcu dang bkra shis tshig bsgrags na/ /bskal pa ther 'bum bsags pa'i
las dag nas/ /zag med chos sku thob nas gzugs sku yi/ /snang ba skyes nas srid gsum sdug bsngal sgrol/ /zhes dang / sngar bshad phyag 'tshal la sogs bcu byas na/ /de
dang mtshungs pa'i dge ba 'ga' mi rnyed/ /mchod na 'khor los sgyur ba'i sa thob nas/ /skye bo mang po thar pa'i lam la 'god/ /ces dang / de tshe bla ma'i yon tan dran pa
dang / /bka' drin mdzad pa rnam thar byin rlabs dang / /rnam pa cha lugs rjes su dran byas nas/ /dad mos gus shing shin tu gdung ba yis/ /thun mong mchog gi dngos grub 'dod
pa'i blos/ /yang dang yang du gsol ba drag tu gdab/ /des ni ma 'ongs 'khor gyi gtso bor 'gyur/ /ces gsungs pa ltar/ rje nyid kyi snyan brgyud rgya mtsho'i mnga' bdag bstan
'dzin kun gyi gtso bor gyur pa/ rje btsun rdo ring pa chen pos rje btsun rdo rje 'chang chen po 'di nyid kyi bka' drin rjes su dran pa'i thugs kyi dgongs pa chos kyi
dbyings su rdzogs pa'i slad du/ dpal kha'u brag rdzong gi ri khrod du phyi rten rnam rgyal mchod rten chen po/ nang rten gtsug lag khang gsar pa rmad du byung ba gsung ngag
rin po che'i bla ma brgyud pa tshang ma sman sku rdo sku tshar gnyis/ ngo mtshar zhing byin rlabs kyi gzi 'od 'bar ba mchod pa'i sprin gyi phung po dang bcas pa bzhengs/
de dag la gtso bor gsol ba 'debs shing / rim gnyis kyi rnal 'byor lhur len pa'i sgrub sde'i rgyun 'khor ba

ma stongs kyi bar du gnas pa dang / lo dus kyi mchod pa bcom ldan 'das kye rdo rje'i sgrub mchod zhag mang du sbrel ba'i rgyun zla ba ngo re bzhin tshes bzhi mchod pa'i mang
ja dang bcas pa chag med du bsgrubs/ khyad par du yang bla ma dam pa mnyes par byas/ /bla ma'i drin gyis thob pa yi/ /rgyud lung man ngag sbyin par bya/ /chos 'chad ma
gtogs sems can la/ /phan thogs mchog gyur gang yang med/ /ji ltar 'khor los sgyur ba la/ /rgyal sras brgya stong yod mod kyang / /mtshan dang mi ldan rgyal po yi/ /gdung
brgyud sob par mi nus na/ /sras kyi 'du shes ga la 'byung / /mtshan ldan gdung sob nub pa la/ /yi rang shin tu dgyes pa ltar/ /slob mas sems can don bsgrubs nas/ /bla ma'i
bzhed pa cis mi 'grub/ /bla ma mnyes par byed 'dod na/ /sems can don la rab brtson bya/ /de phyir gcig tu sems can gyi/ /don bsgrub bya'o mi gdab ces/ /zhes dang / bla
ma nyin gcig mnyes byas na/ /bskal pa bye ba ther 'bum du/ /byas dang byas bcug yi rang ba'i/ /sdig can bcoms nas sangs rgyas 'gyur/ /ces dang / grub pa brgyad dang 'phrin
las bzhi/ /mngon shes spyan lnga rdzu 'phrul gyis/ /gzhan don 'phrin las byed pa yang / /bla ma'i bzhed pa bsgrubs las byung / /zhes gsungs pa ltar bdag chen rdo rje 'chang
nyid kyi dgongs bzhed kyi gtso bo snyan brgyud rin po che'i bstan pa mi nub cing rgyas pa'i phyir du/ pha bla ma mkhas grub chen po de nyid kyis nges don zab mo'i ngang
las ma g.yos bzhin du/ tshad ma snyan brgyud bzhi ldan gyi

gsung ngag rin po che slob bshad kyis gtso byas/ gsang chen zab mo'i chos kyi 'khor lo rab mchog gya nom par bskor nas/ bstan pa'i rgyal mtshan rnam pa thams cad du 'dzin par
mdzad pa yin la/ slad kyi'ang bdag cag gi rje bla mas rjes su bzung zhing / gsung las skye pa'i skal pa bzang po'i pad mtsho mdangs gsal ba la rnam dpyod kyi 'dab ma phyogs
brgyar 'god pa'i ge sar snying por/ snyan brgyud kyi sbrang rtsi 'dzin pa'i dpal yon can dag gis skal ldan gyi bung ba mtha' yas pa gsang chen gyi bdud rtsis ngoms
par byas nas/ lung rtogs kyi dar dir nam mkha'i mtha' klas par sgrog pa ni bsam pa'i ra ba las 'das pa yin no/ /de bzhin du rlom pa gzhan yod na'ang de ltar gyis shig kho
bo cag gis 'dren byed kyi rdul lan brgyar phyis te lta bar bya'o/ /smras pa/ chad par rlom par skye bo'i cho 'phrul bstan/ /rtag par zhen tshe chos dbyings ngang du gzims/
/snang stong sgyu ma'i rol rtsed ci yang rtsen/ /yab gcig he ru ka dpal sgyu 'phrul can/ /da ni khyod kyi sgyu 'phrul brdas bstan pa'i/ /srid zhi'i snang brnyan rmi lam
zlos gar 'dir/ gzhan na ma mchis rang sems gcig pu'i 'phrul/ /sems nyid ngo bo rtogs bya rtogs byed bral/ /rus sbal spu yis nam mkha'i padma khebs/ /chu nang zla ba brag
ca'i sgra yis bos/ /ri bong rwa yis mo gsham phrug gu bsad/ /sngon chad don med 'khrul pas rang mgo skor/ /blta rgyu med pa'i sems la da ni blta/ /mthong rgyu med pa'i
don ni kho bos mthong / /brjod rgyu med pa tshig tu ci zhig brjod/ /kye ho da ni nyams len zad do kye/ /

yang smras pa/ med bzhin snang la snang bzhin med/ /bden na 'khrul la 'khrul na bden/ /smra zhing mang la mang zhing smra/ /rtogs na mkhas pa mkhas na rtogs/ /de skad smra
ba'i sprang po blo gsal des/ /snying la bas mtha'i ri khrod bsam bzhin du/ /da dung bzhi mdor btang snyoms ngang du lus/ /bdag chen chos rjes dbyings nas thugs rjes gzigs/
/ji ltar bdag ni phyugs bdag rdzi bo bzhin/ /blun po brgya phrag tshogs pa'i do ra ru/ /shes ldan mkhas pa gcig pur gnas byed pa/ /sngon las zhes bya'i grags ldan de yin
lo/ /'on kyang dam pa'i bka' drin snying la zhugs/ /skal ldan tshogs na legs bshad spel bas mchog /gcig pur 'dug na sems la ltas pas chog /ji ltar byas na bde ba bla ma'i
drin/ /ces pa ni bar skabs kyi tshigs su bcad pa'o/ /bdag chen rdo rje 'chang chen po'i rnam par thar pa yid 'phrog utpa la'i do shal zhes bya ba las/ rnam par grol ba'i
sku mngon du mdzad pa'i tshul 'phros don dang bcas pa'i skabs te bcu gcig pa'o// //de ltar na rje btsun sa skya pa yab sras kyi bzhed pa la/ 'o skol gyi ston pa mnyam
med thub pa'i dbang po de nyid me mo yos la lhums su zhugs/ sa pho 'brug la sku bltams/ brgyad cu rtsa gcig pa sa pho byi ba'i lo 'go rtsom pa na mya ngan las 'das shing
/ de nyid kyi bstan pa lo lnga stong gnas pa'i dbang du byas nas/ lha mo dri ma med pa'i 'od lung bstan pa'i mdo las gsungs pa ltar/ ston pa mya ngan las 'das nas lo nyis
stong

lnga brgya song ba na/ bod kyi rgyal rabs nyi shu rtsa bdun pa lha tho tho ri snyan shal gyi ring la dam pa chos kyi dbu brnyes pa yin/ de'i 'phro nas lo bdun brgya bzhi bcu
rtsa gnyis lon pa lcags pho stag gi lo/ rngog lo rtsA ba blo ldan shes rab gshegs pa yan chad kyi dus zhang tshe spong chos kyi bla mas brtsis pa na/ de yan chad la sum
stong nyis brgya bzhi bcu rtsa gsum 'das par bzhed/ de'i 'phro nas lo lnga bcu rtsa bdun lon pa me pho phag gi lo/ rje btsun rin po che bsod nams rtse mos gung thang na
la rtse gnas gsar du chos la 'jug pa'i sgo zhes bya ba'i bstan bcos chen po brtsams pa'i dus rtsis pa na/ de yan la lo sum stong sum brgya 'das par bzhed/ de nas lo lnga
bcu song ba me pho byi ba'i lo/ rje btsun rin po che grags pa rgyal mtshan bde bar gshegs pa'i dus dpal ldan sa skya paNDi ta chen pos rtsis pa na/ de yan la lo sum stong
sum rgya lnga bcu 'das par bzhed/ /de'i 'phro nas drug cu rtsa gcig song ba me mo glang gi lo la/ chos rgyal 'phags pas chu mig tu chos 'khor chen po mdzad dus brtsis pa
na/ de yan la sum stong bzhi brgya dang bcu gcig 'das par bzhed/ de'i 'phro nas lo sum cu rtsa drug song ba chu pho byi ba'i lo la/ bla ma dam pa thams cad mkhyen pa bsod
nams rgyal mtshan dpal bzang po 'khrungs/ drug cu rtsa bzhi pa shing mo yos la gshegs/ de nas lo bdun lon pa chu pho khyi'i lo la rdo rje 'chang kun dga' bzang po 'khrungs/
de nyid kyis drug cu rtsa gsum bzhes pa shing pho byi ba'i lo la bdag chen rdo rje 'chang chen po 'di nyid 'khrungs/ lnga bcu rtsa gnyis kyi bar du

zhing 'dir chos kyi 'khor lo rgya chen po bskor/ srin po zhes bya ba shing mo yos kyi lo la zhing gzhan du gshegs pa'i tshul bstan/ de ltar na ston pa mya ngan las 'das nas/
bdag nyid chen po 'di zhing gzhan du byon pa'i tshul bstan pa yan la lo sum stong drug brgya sum cu rtsa gnyis 'das pa yin la/ da ni lhag ma stong dang sum brgya drug cu
rtsa brgyad gnas par shes par bya'o/ /smras pa/ bde 'byung dbang pos zla shel gtsug gi nor bur mchod na khyod zhabs spyi bor mi mchod ci/ /gser mngal 'od kyis mdzes ma
la chags gdong bzhi sprul na khyod zhabs blta 'dod skal bzang mchog /bhra ma'i bu mos gtum bu dga' ster rgyud mang sgrog na khyod mnyes bstod sprin ces mi spro/ /blo gsal
rtogs brjod mchod sbyin brgya pas lan brgyar bsngags na dam pa'i rnam thar mi smra gang / /de slad blo gsal mang thos padma'i tshal/ /gsang chen nor bus yongs gang chu gter
las/ /snyan ngag srad bur brgyus pa'i rtogs brjod kyis/ /yid 'phrog utpal do shal 'di byung ngo / /skal bzang dad pa'i lang tsho gsar pa can/ /rnam dpyod bzhin ras gsal
ba'i gzhon nu dag /byin rlabs dngos grub rtse dgar rol 'dod na/ /rmad byung gtam 'di mgrin pa'i rgyan du long / /nor 'dzin khyon gyi rdul phreng ji snyed pa/ bgrang bar
rlom pa'i ngal bas ci zhig bya/ /de phyir bdag ltas dam pa'i yon tan ni/ /cha shas tsam yang brjod par ga la spobs/ /de ltar na'ang yid bzhin chu mtsho yi/ /rin chencen
mtha' dag blang bar ma nus na'ang / /nor bu gcig gis 'dod rgu ster ba ltar/ /

rje btsun bla ma'i rtogs brjod 'di mthong tshe/ /skal bzang snying gi padmo'i chu gter du/ /dad pa'i rba rlabs mi g.yo'i gdengs yang ci/ /de las mgon 'dis mthong thos dran
reg gi /don dang ldan phyir dngos grub cis mi stsol/ /tshul 'di 'phags yul rgyal ba'i rtogs brjod gtam/ /smra ba'i gtsug nor dge dbang yab sras dang / /dpal ldan dpa' bo
nag mo'i khol la sogs/ /zla med mkhas pa'i gzhung lugs snying la 'grogs/ /sngon sbyangs las 'phro mkhas pa'i gsung rab las/ /blun po'i tshig gis nam yang mi mgu ba/ /dbyangs
can mdzes ma'i spyan zur zla zer gyis/ /snying gi ku mud bzhad pa gang des smras/ /'di na phal cher mkhas pa'i bshes gnyen gyi/ /mgon dang bral bas blun po'i grong tshig
gtam/ /'chad dang nyan dang smra ba lhur blangs pa'i/ /bstan bcos la grags tshig dang snyan ngag gi /rgyan gyis bcings pa'i yid 'phrog rtogs brjod dag /shwa na'i rna
bar gaNDi'i rol mo bzhin/ /mkhas rlom blun po'i snying la mi 'bab kyang / /mang thos dpyod ldan dga' ba myur byos shig /de ltar rtogs brjod ngo mtshar le'u'i sgo/ /phyogs
kyi 'khor lo dag dang bse ru'i grangs/ /re re'ang mdor bstan rgyas bshad don bsdu'i tshul/ /tshigs su bcad dang lhug pa spel te bkod/ /de las 'ongs pa'i dge ba ku mud tshal/
/zla zer 'od kyi byugs ltar dkar ba des/ /'gro 'di'i snying gi mun pa kun phrogs te/ /rje btsun bla ma'i lam gyis grol bar shog /bdag ni deng nas tshe rabs thams cad
du/ /

khyab bdag 'khor lo'i mgon po sa skya pa/ /chos kyi rgyal po blo gros rgyal mtshan dpal/ /bzang po'i zhabs pad gtsug gis bsten par shog /gang gi 'dzum zhal 'dab brgya'i dga'
ston las/ /'ongs pa'i gsang chen sbrang rtsis rgyud tshim nas/ /chos brgyad rlung gis nam yang mi g.yo bar/ /dben pa'i me tog khang bur gnas par shog /der ni gzhan gyis
brdzi bar mi nus pa'i/ /stobs chen ting 'dzin lang tsho'i dpal thob nas/ /gnas dang nye gnas la sogs kun myul zhing / /dpa' bo mkha' 'gro'i tshogs dang rol par shog /kun
'dar kun bzang spyod pa mthar phyin te/ /nye rgyus mtshams sbyar zung 'jug rdo rje'i sa/ /tshe gcig lus la gegs med thob gyur nas/ /ma lus 'gro 'di bdag gis skyong bar shog
/gnas skabs su yang nges don zab mo las/ /nam yang mi g.yo gsang chen rdo rje'i sgras/ /skal bzang mang po'i dga' ston 'gyed mkhas pa/ /rje btsun bla ma'i bstan pa 'dzin
par shog /de tshe bstan srung rgya mtsho'i mthu rtsal gyis/ /'gal rkyen ma lus dbyings su zhi ba dang / /mthun rkyen 'dod dgu'i char chen rab phab nas/ /ci bsams don
kun bde blag 'grub par shog /rab dkar blo gros nor 'dzin yangs pa'i khyon/ /rab gsal gsang chen padmo'i rgya mtsho'i ljongs/ /rab mdzes lung rtogs sbrang rtsi'i rgyal mtshan
can/ /rab mang rkang drug yongs kyi nyer 'tshor shog /gtsug gi nor bu 'bral med bla mas brgyan/ /snying gi padma zab don bdud rtsis gtams/ /

snyan brgyud legs bshad skal bzang kun la sgrog /thub bstan dar rgyas 'phel ba'i bkra shis shog /ces bdag chen rdo rje 'chang chen po chos kyi rgyal po blo gros rgyal mtshan
dpal bzang po'i zhal snga nas kyi rnam par thar pa yid 'phrog utpa la'i do shal zhes bya ba 'di ni rang nyid rje btsun dam pa 'di'i mtshan thos pa tsam gyis snying gi spu
long g.yo ba'i mi phyed pa'i dad pa yod pa dang / khyad par rje btsun rdo ring pa chen po'i zhal snga nas dam pa 'di'i rnam thar gyi cha shas gzhan dag gis thor bkod pa
gzigs pa na/ 'di dag la sgro skur gyi cha shas cung zad dang / khyad par thun mong ma yin pa'i rnam thar gyi gtso bo mang dag ma chug 'dug pas nged rang gi rje 'di'i rnam
thar zhig cis kyang rtsom dgos pa yod cing / de yang rtsom tshul 'di ltar byed ces yang dang yang du lan mang po'i bar ched du gtad nas gsung ba zhig yod kyang / rje nyid
kyis mdzad grub pa zhig ma byung gsung / de la dus phyis legs par brtags pa na/ de'i tshe kho bo cag la yang dang yang du bka' stsol ba de ma 'ongs pa na khyod kyis 'di
ltar rtsoms zhes lung ston pa kho nar gor ma chag ste/ de las gzhan du 'os mi 'dug pas/ rje bla ma'i thugs kyi bzhed pa ni/ 'di tsam mo snyam du rjes su dpags te dad pa'i
rba rlabs ches cher g.yo bzhin pa'i ngang nas rje btsun rdo rje 'chang chen po kun spangs chos kyi rgyal po'i zhabs pad gtsug gis bsten cing bka' drin chen pos 'tsho
ba'i shAkya'i dge slong rdo rje 'dzin pa blo gsal rgya mtsho grags pa rgyal mtshan dpal bzang pos dbus gtsang ru bzhi las ru lag gi sa'i cha/ bod kyi rdo rje gdan dpal ldan
sa

skya'i gtsug lag khang nas nub phyogs su bgrod pa'i yul gyi ljongs rtsod dus kyi rdo rje 'chang chen po 'brog mi lo tsA ba shAkya ye shes kyis chos kyi 'khor lo bskor ba'i
gnas mang mkhar mu gu lung dang khad nye ba'i sa phyogs mang mkhar dbrad kyi dgon pa thub bstan dge 'phel zhes bya ba'i ri bo'i spo la gnas pa'i dus su/ sgyur byed ces bya
ba'i lo'i nag pas nya ba'i yang ngo'i tshes bcu la rang gi bsam gtan gyi khang bur legs par sbyar ba'i yi ge pa ni shar mdo khams kyi lung rigs smra ba mgon po 'od zer
gyis bgyis so/ /'dis kyang bstan pa rin po che phyogs dus gnas skabs thams cad du dar zhing rgyas la yun ring du gnas par gyur cig/ /sarba mangga laM// //

